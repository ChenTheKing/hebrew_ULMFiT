האם אבי גבאי בדרך להדחה כמו כל קודמיו?
בבוקר שאחרי נצחונו המזהיר של אבי גבאי בבחירות לראשות העבודה שוחח המפסיד עמיר פרץ עם מכר מחוגי המפלגה. פרץ התעניין בדבר אחד: האם יש אפשרות חוקית לקיים עוד פריימריז לתפקיד היו"ר לפני הבחירות הכלליות.
מה שנראה דמיוני בקיץ נתפס פחות דמיוני בחורף. הגוף של מפלגת העבודה מאיים לדחות את ההשתלה הנועזת שעבר. מאז נבחר, גבאי כפר בשלושת עיקרי האמונה: הוא קרא תיגר על עקרונות המפלגה, הביע חוסר אמון במוסדותיה והצהיר שהגאולה השלטונית לא תבוא ממצביעיה.
כרגיל בפוליטיקה, מבחן התוצאה איננו החשוב ביותר; הוא היחיד. כל עוד הוביל בסקרים על לפיד עם למעלה מעשרים מנדטים, מוסדות המפלגה אפשרו לו לקבל חוקה ריכוזית, כמעט חסרת תקדים ובלעו ארבעה שיריונים לבחירתו הבלעדית. חברי הכנסת הבליגו על השלכתו-למעשה של זוהיר בהלול, על הכפירה ברעיון פינוי ההתנחלויות ואפילו על האמירה שהשמאל שכח מה זה להיות יהודים.
כדרכה של מפלגת העבודה, יש כאן מקרה יחידאי שבו לא האדם יורק לבאר ששתה ממנה, אלא הבאר יורקת על השותה. הסקרים שמנבאים ירידה עקבית ותלולה, מ-16 מושבים בחדשות 2 ועד 12 בסקר מקור ראשון, כבר מתנפצים על לשכת היו"ר. גבאי הצליח לשכנע את מצביעי השמאל שהוא איש ימין, אבל את הימנים, לצערו, לא הצליח. האיש שהצליח ביולי להוציא את יאיר לפיד משיווי משקל עד בואכה היסטריה, חזר בינואר לממדי הרצוג פלוס מינוס. יו"ר העבודה הקודם רשאי לראות את עצמו מופלה לרעה: הוא הודח בבושת פנים אחרי שהשיג 24 מנדטים סמי-היסטוריים, ואילו יורשו מביא הרבה פחות.
אלה החדשות הרעות. החדשות הרעות יותר הן שלא בטוח שזה הסוף.
גלריית המשוריינים, מאשכנזי ועד גנץ וכל מה שבאמצע, לא תמהר להשתריין במפלגת העבודה, ותעדיף את יש עתיד, שבה יש הרבה יותר מקום והרבה פחות תככים. וגם ציפי לבני, לא הסחורה הלוהטת בשוק בימים כתיקונם, יכולה לגרום נזק. הסקרים הפנימיים שערכה, כדרכם של סקרים פנימיים, מעידים שעזיבתה תגרע מהעבודה שישה-שבעה מנדטים. גם אם המספר האמיתי הוא חצי מכך, זו עלולה להיות מכה קשה. לבני מסתובבת בדיכאון בשבועות האחרונים (לא שקודם היא הייתה מהפכה של שמחה). היא מרגישה שגבאי לא סופר אותה, אידיאולוגית ואישית. בבחירות הבאות תנחת אולי בקן חדש.
פעמיים, בוסקילה
נסיונות ההחייאה של זהבה גלאון עלו יפה: חמישה מועמדים, אחד לכל מנדט, הודיעו עד עכשיו על ריצתם לראשות המפלגה, לא בועידה של אלף איש אלא בקרב עשרים אלף מתפקדים, אולי אפילו יותר.
האם גלאון הצליחה יותר מדי? המסר שלה בבחירות מורכב: להתחדש – אבל לא יותר מדי. היא מעוניינת בפריימריז פתוחים, אך כאלה שיובילו לאותה התוצאה כמו הסגורים – כהונה שלישית שלה כיושבת ראש המפלגה.
אילן גילאון שמתמודד מולה לא מספיק ממסדי כדי לזכות בקולות הישנים ולא מספיק מהפכן כדי לגרוף את החדשים. היריבים הקשים הם תמר זנדברג, חברת הכנסת הצעירה אך מנוסה, ואבי בוסקילה, המועמד המוביל לתואר "הבנט של השמאל". זנדברג צברה כוח משמעותי במוסדות המפלגה, ונהנית גם ממפקד משמעותי.
בוסקילה עשוי מהרכיבים הנכונים: מזרחי, קצין קרבי במיל', גיי, מנכ"ל שלום עכשיו. הוא נראה כאתגר רציני לאבי השני במחנה, אבי גבאי.
אבל יש כמה הבדלים מהותיים מהתחייה שפקדה את הבית היהודי. בנט השתלט על המפלגה לפני חמש שנים הודות למפקד המוני של קרוב לשמונים אלף איש; מרצ היא אותה מרצ עם אותם חברים כבר שנים. מפקד הבית היהודי שחרר אנרגיות אלקטורליות של ציבור גדול שהיה כלוא במפלגה קטנה ועבשה. מרצ, בעדינות, לא סובלת לאחרונה מצמיחה דמוגרפית או רנסנס רעיוני.
כדרכה, גלאון מסתערת על המשימה. אבל מי שהאזין היטב לבעלה, פסח, או לדברי שנשאה, הבחין גם במרירות. שולמית אלוני הודחה בבושת פנים מהמפלגה ולא סלחה ליוסי שריד עד יומה האחרון. שריד עצמו עזב עשור אחר כך בלי להביט אחור וכתב שיר נקמני שבו השווה את חבריו ל"חמורים נוערים. בוסקילה נחשב לאיש אמונה של גלאון ולא טרח להודיע לה שהוא מתמודד על ירושתה, עד כדי כך שבמרצ נפוצו שמועות שווא שהוא מועמד קש שלה. אם ירצה, יש לו כבר ססמא: אחרי פעמיים, בוסקילה.
 
פאתוס והיסטריה
כבר מזמן לא כינה יושב ראש המפלגה הדתית לאומית את דברי אחד מחשובי הרבנים במגזרו כ"חוצפה". מאז הבחירות האחרונות נפתלי בנט מקפיד בכבודה של ההנהגה התורנית הדתית-לאומית. אבל ההצהרות של הרבנים אבינר ואליהו נגד הרמטכ"ל ("לפטר אותו" וצה"ל ("לא להתגייס") עוררו את חמת זעמו.
אצל בנט מדובר באותה דילמה קורעת קרביים ומנדטים שטרם הוכרעה: האם הוא מוותר על הבסיס הפוליטי כדי להסתער על הציבור המסורתי חילוני, או להפך. כשהיה חזק בסקרים ערב בחירות 2015 הוא התנהג כמו הקבצן שאמר שאם יהיה רוטשילד הוא יהיה יותר עשיר מרוטשילד, כי גם ימשיך לקבץ נדבות. עם 16 מנדטים בסקרים הוא נרתע מהיפרדות מתקומה והחרד"לים. זה נגמר במחצית מהמספר הזה.
עכשיו קשה לו יותר לוותר על האגף התורני, כי לא מסתמנת נהירת ענק מהליכוד לכיוון בנט ושקד. האם הם משקולת שמונעת את ההמראה, או שטוב מנדט מבית אל ביד משניים על העץ באשקלון? יו"ר הבית היהודי מתקשה להכריע בעצמו, וההוכחה היא ראיון שהעניק שלשום ובו התנצל, אמנם באותיות קטנות ובשולי ראיון, על האמירה נגד הרב אליהו.
יש עוד משהו: בנט זנח לפי שעה את החלום לרוץ לראשות הממשלה, והוא מתמקד במטרת ביניים שאפתנית אחרת: תיק הביטחון. מעבר לעמדה העקרונית שלו בעד הרמטכ"ל איזנקוט, חשוב לו לבדל את עצמו מאלה שמובילים מתקפה רטורית נמשכת על המטה הכללי.
הרי החדשות: הצבא הוא מכונה גדולה ומגושמת, וכדרכם של גופי ענק הוא גם מבצע טעויות בסיטונות, לא מזדון אלא מאדישות ותום-לב. זה לא אישי ולא אנטי דתי. הרמטכ"ל הנוכחי ודוברו משקיעים משאבי זמן בלתי פרופורציונליים, אולי אפילו מוגזמים, בניסיון לעקוב אחר עלוני השבת, לתדרך עיתונאים דתיים ולעסוק בהרגעת אגפים מעלי אבק של הצבא כמו חיל החינוך. ככה לא נראה רמטכ"ל עוין וצבא שוחר החלנה.
למשמע ההתלקחות התקופתית בין רבנים וגנרלים אפשר להתרשם בטעות שצבא ההגנה לישראל משקיע את רוב זמנו בשירת נשים, הדרכה חילונית והעמדה לדין של חיילים שירו למוות במחבל מנוטרל בחברון. ספק אם כל הפעילויות האלה, שנויות במחלוקת ככל שיהיו, מפרנסות אפילו אחוז מסדר יומו של הרמטכ"ל. יש משהו מטריד מאוד, מטריל מאוד, בהתמקדות האובססיבית בשורה של עניינים שוליים. הווליום ההיסטרי של הויכוח מעורר חשד שלמישהו קצת משעמם: אין פינוי יישובים ברקע, המבצע האחרון התקיים כבר לפני ארבע שנים, אז לוקחים זבוב ועושים ממנו פיל. את הדיון על סירובי פקודה, הדרישה לפיטורי רמטכ"ל ובעיקר את הפאתוס הקדוש, ההיסטרי, כדאי לשמור לאירועים קצת יותר רציניים.

יורה לכל הכיוונים: ליברמן במלחמה על אחוז החסימה
מה גורם לאביגדור ליברמן, שממתג את עצמו כבר שנה וחצי כמבוגר האחראי, לרסס לכל כיוון? כשר ביטחון הוא מרוסן מאוד בהפעלת כוח, אבל כפוליטיקאי פותח באש מילולית. בשבוע האחרון הוא קיים ביקור חריג ביותר, בשבת, בחנות לממכר חזיר באשדוד; עלב ברב הראשי לישראל; יצא למלחמת חרמה ברבנים הסרוגים אליהו ואבינר ולקינוח נכנס חזיתית ביונתן גפן, גלי צה"ל וביועץ המשפטי לממשלה שהתייצב בדרכו.
קו ישר עובר בין כל אלה, והוא הקו של הצורך הנואש של ליברמן להתחדש אלקטורלית. בבחירות האחרונות הוא גורד עד לעצם, עם שישה מנדטים של העלייה הרוסית הותיקה. המנדטים הימניים הצברים, הצעירים, עברו מזמן לבנט ולליכוד. תיק הביטחון הוא משפיע ומרתק, אבל מבחינה פוליטית כבר מזמן איננו בוננזה. המשרד חיסל את הקריירות של פרץ, פואד, ברק ויעלון. דווקא תיק החוץ עם האנגלית והטרקלינים משתלם יותר, וזו בדיוק הסיבה שנתניהו אוחז בו צמוד צמוד.
במתקפותיו על חרדים וערבים, שמאלנים ויועמ"שים, ליברמן משרטט את קלסתרונו של המצביע שהוא מעוניין בו: צעיר, חילוני, ימני, דור שני וחצי לעליה. אין זה מקרה שאשדוד היא זירת המאבק. העיר הייתה בעבר מעוז של ישראל ביתנו. בבחירות 2009 לכנסת אחד מכל ארבעה אשדודים הצביע לליברמן, ובבחירות שנערכו באותו חורף לעירייה סיימה ישראל ביתנו כסיעה הגדולה ביותר במועצת העיר. חמש שנים אחר כך אשדוד ביתנו צנחה לשני מושבים בלבד, ובבחירות 2015 הליכוד היכה את ישראל ביתנו, 31 אחוזים מול 13 בלבד.
בסיס הקולות הותיק הולך ומזדקן וליברמן חייב לגייס צעירים. הוא מאבחן נכון שהימין הישראלי אמנם מסורתי ולאומי, אבל הוא לא אוהב חרדים ולא מאוהב בהתנחלויות. הוא גם מדייק שמאגרי הקולות הגדולים נמצאים בערי הענק שצומחו/ת סביב תל אביב: אשדוד, אשקלון, בת-ים, פתח תקווה. מתקפת מילים והנחיות מביאה מנדטים בתנאי שאיננה משדרת פאניקה, ועוד מוקדם לדעת מה יקלוט הציבור מכך. בקיצור: הדיאגנוזה נכונה, אבל עוד לא ברור אם גם הפרוגנוזה.
??? ???
הנה במשפט אחד תקציר שנת החקירות שהייתה ושנת ההתייעצויות שתהיה: תיק המתנות של נתניהו גדול מכדי לסגור אותו בלא כלום וקטן מכדי ללכת איתו בביטחון לבית משפט.
שלושה חידושים עיקריים אפשר ללמוד מהדברים שאמרו השבוע מקורבי מנדלבליט על דילמת היועץ. הראשון, שהעובדה שמדובר בראש הממשלה היא מרכיב רשמי בשיקולים אם להעמיד לדין. אין דין החלטה להגיש כתב אישום נגד ראש ממשלה כדין החלטה להגיש כזה נגד כל אזרח אחר.
שנית, למרות שלא יודו בכך, גם השיח הציבורי הרעיל סביב התיק משפיע. העובדה שמדובר בנתניהו, ראש ממשלה נערץ על תומכיו ושנוא על מתנגדיו, גורמת להחרפת הדרמטיות של ההחלטה. אם המדינה רעדה כשאולמרט זוכה חלקית ב-2012 מהאישומים בגינם הודח (אחר כך הורשע, כמובן), הרי שבמקרה של זיכוי נתניהו יפקוד את המדינה צונאמי. להחלטה כזו הולכים בביטחון, או לא הולכים בכלל.
שלישית, בדרכו המנומסת היועץ המשפטי לממשלה לא מעניק משקל רב מדי להמלצות המשטרה. מבחינתו, זה לא התחלת הסוף וגם לא סוף ההתחלה. ההחלטה תיפול בעיקר על סמך חוות דעתם של הפרקליטה המלווה, ליאת בן ארי; המשנה רז נזרי; פרקליט המדינה שי ניצן וכמובן מנדלבליט עצמו. כשמני מזוז סגר את תיק האי היווני נגד ראש הממשלה שרון, לפני 14 שנה, הוא עשה זאת בין היתר עקב העובדה שהפרקליטות נקרעה – שבעה בכירים תמכו בהעמדה לדין ושבעה התנגדו. הפרקליטות איננה דיקטטורה שבה היועמ"ש קובע לבדו. אם הוא רוצה להגיש או לסגור, יעזור לו מאוד שכל שאר הבכירים לא יחזיקו בעמדה הפוכה. כשקודמו יהודה וינשטיין החליט לסגור את תיק ליברמן, הוא הסתייע רבות בפרקליט המדינה דאז משה לדור שגיבה את ההחלטה בפומבי. ובעברית פשוטה יותר: העמדה של פרקליט המדינה שי ניצן תהיה מכריעה. זו לא רק דילמת מנדלבליט, אלא דילמת ניצן.
שוב על הכוונת
בין האשמורות בליל אישור התקציב בממשלה, לפני שבועיים, צלצל הטלפון אצל שר האוצר משה כחלון. על הקו היו, בדיבורית, ראש הממשלה והשר יריב לוין, שליחו למשימות מיוחדות. הבעיה הייתה בור תקציבי שנוצר בגלל מהלך מפתיע של הקק"ל. נתניהו ולוין הציעו לחתוך מאה מיליון שקל מהתאגיד. לפי גרסא אחרת, לסגור את הטלויזיה ולהשאיר רק את הרדיו. כחלון סירב. אחר כך התברר שגם החוק לא מאפשר זאת בלי לעבור דרך הכנסת בהליך מסובך. אבל הלקח שיצאו איתו כל הצדדים הוא שהתאגיד עדיין על הכוונת ותקציבו עדיין על השולחן.
האנלוגים והדיגיטלים
הנה מקבץ דיגיטלי מהשבועות האחרונים: יו"ר סיעת המחנה הציוני, יואל חסון, טען בשבת האחרונה: "גילינו שיש מתקפת סייבר שמפעילים לפיד ונתניהו להחלשת אבי גבאי ברשת". בכירים במשטרה הדליפו לעיתונות שמערך סייבר מתוחכם מופעל נגד המפכ"ל אלשיך מלונדון. אהוד ברק, כך פורסם ב"מעריב", מבקש להקים מערך סייבר ב-10 מיליון שקלים כדי שיתמודד עם חבורת הסייבר המתוחכמת שמפעיל נתניהו באמצעות הליכוד ומשנה את השיח לימין; ורמיזות דומות נשמעות גם מלשכת נשיא המדינה.
מה קורה פה? האם בפינה חשוכה של הרשת יושבת חבורת בוגרי 8200 ומטה את השיח לטובת נתניהו באמצעים מתוחכמים?
כפי שכבר נכתב פה בעבר, בנימין נתניהו לא גלש מימיו במחשב, אבל סגנון ההנהגה שלו הוא פייסבוקי בעליל: חפירת מנהרות מתחת ומעל התקשורת הממוסדת כדי להגיע ישירות אל הציבור. פייסבוק השיקה השבוע שינוי דרמטי בפיד שלה, שכולל צמצום משמעותי של הנראות של אתרי החדשות והדפים הציבוריים. אם זה יחול גם על ראש הממשלה, זו מכה קשה עבורו: חלק ניכר מכוחו נבנה מהמסרים שהוא מפיץ שם. אין זה מקרה שמשרת ראש אגף ההסברה הלאומי שלו נותרה מיותמת בשנתיים וחצי מתוך שלוש השנים האחרונות, אבל עמדת יועץ הניו מדיה שלו מאוישת 24 שעות ביממה על ידי יונתן אוריך (פוליטי) וטופז לוק (מדיני). המדיום הוא המסר, והמדיום של נתניהו מאז הבחירות הוא הרשתות החברתיות, לא מהדורות הטלויזיה שעליהן נתניהו נואש מלהשפיע, והעיתונים או הרדיו שאותם ראש הממשלה כלל לא סופר. יותר אגרסיבי, פחות ממלכתי, יותר נשכני ופחות לוקח שבויים.
נתונים מאלפים שפרסם השבוע המכון הישראלי לדמוקרטיה גם מעידים שיחסי הכוחות בין ימין ושמאל לא השתנו באופן דרמטי בעשור האחרון. רוב הציבור ימני, מיעוטו הגדול במרכז ומיעוטו הקטן יותר בשמאל. מה שהשתנה הוא הנוכחות הימנית ברשתות החברתיות. קצת קשה לזכור, אבל עד קיץ 2014 רוב מוחץ של השיח בפייסבוק היה אופוזיציוני, חילוני ושמאלני. צוק איתן היה נקודת המפנה: מאות אלפי ישראלים הצטרפו לרשת כדי להרגיע את החרדות, והשיח התהפך. זכרו את הרגע שבו הדודה שלכם פתחה חשבון פייסבוק והציעה לכם חברות: לפי הסטטיסטיקה הדודה הזו ימנית, וזה היה רגע המפנה.
סביר למדי שהליכוד מפעיל מערך בהיקף כזה או אחר של השפעה על השיח דרך הרשתות. בעשור שעבר, למשל, הוא שילם לטוקבקיסטים, ובבחירות האחרונות הפיץ דרך קבוצות ליכודניקיות חומר מחתרתי, כמו בוז'י הרצוג כקוקסינל וציפי לבני כנערת ליווי. אבל מי שחושב שבישראל אפשר להרים מערך שישפיע על תוצאות הבחירות בסגנון עדות פוטין שוכח כמה כסף זה עולה וכמה ישראל קטנה. מומחים לתחום (וישראל משופעת בהם, אל תשאלו למה) מסבירים שהשפעה של בוטים אפקטיבית יותר בטויטר מאשר בפייסבוק, אבל בישראל כמעט אף אחד לא טורח להיכנס לטויטר חוץ מכמה עיתונאים ופוליטיקאים. בפייסבוק זה כבר סיפור יקר בהרבה, משהו בסדר גודל של עשרות מיליוני שקלים, שכן כדי ליצור כמה מאות דמויות פיקטיביות שיתפעלו חשבונות ויהדהדו מסרים יש צורך בכוח אדם עצום. זה לא תקציב שאפשר להסתיר כתרומה בלתי חוקית, והוא גדול מדי על מימון המפלגות מהמדינה שבמפלגה בינונית עומד על כעשרה מיליון שקל.
זו הסיבה, אגב, שנתניהו התאבד על אישור חוק וי-15 אשתקד. הרי הראשון שטען כאן ללוחמת סייבר אדירת ממדים הוא דווקא ראש הממשלה עצמו. ביום הבחירות האחרונות הוא התקשר לעיתונאים ובישר להם שהפסיד בבחירות בגלל מכונת מלחמה ממוחשבת שמימן אובמה במיליוני דולרים לאיתור מצביעים. החוק שנכנס לתוקף נועד למנוע הישנות של תרומות ענק כאלה מגופים לא מפלגתיים, כדי להשאיר את שדה הלחימה הפוליטי בישראל עם נשק קונבציונלי: תשדירים, ססמאות, סרטונים נחמדים בפייסבוק.
הליכוד מודע היטב, אולי הכי מודע בארץ, לכוח של הרשתות החברתיות. הוא מתעל את מסריו באמצעות הפעילים הנלהבים שלו ברשתות. אבל מי שחושב שתומכי נתניהו, או תומכי לפיד, הם צבא זומבים דיגיטלי ממומן, בסך הכל עושה שר למסר הישן של בן אהרן, שקרא להחליף את העם.


סיפוח 2018: טראמפ ונתניהו מבשלים עסקה
באמצע העשור שעבר, כשבדרום נערך צה"ל לפינוי יישובי גוש קטיף ובצפון התנהלו פלירטוטים מגושמים עם אסד על נסיגה מהגולן, יזם המכון לאסטרטגיה ציונית בראשות ישראל הראל משחק סימולציה בשאלה: "מה יקרה אם ישראל תחליט על סיפוח מעלה אדומים". התסריט הזה היה כה דמיוני, עד שבסופו של דבר לא נמצאו מומחים שישתתפו בהדמיה. בעידן של נסיגות, היה דמיוני לחשוב על התרחבות, נגד כיוון התנועה.
לפי כל הסימנים, ישראל קרובה יותר להחלת החוק בשטחים נוספים מאשר לסיום אחיזתה בהם. ממשל טראמפ שילם את חובו הרטורי לפלסטינים אבל מאז לא מפסיק להלום בהם. הכרה בירושלים, העברה דחופה של השגרירות, גירזון התקציבים לאונסק"ו ואונר"א, קיצוץ בסיוע למדינות שהצביעו נגד ישראל, ביקורים רשמיים מעבר לקו הירוק, גינויים חריפים ל וזה רק תקציר החודשיים האחרונים. השליח האמריקני ג'ייסון גרינבלט (ישיבת כפר עציון) השתתף השבוע בכינוס בבריסל ובנאום נרגש קרא לפלסטינים להתחיל ולהכיר במציאות: ירושלים תישאר ישראלית לעד.
המציאות הבלתי הפיכה נוגעת גם למעלה אדומים וגוש עציון. בנאומיו, כולל ההצהרה בפתח הפגישה עם נתניהו בדאבוס, נשיא ארה"ב מסביר למעשה שאין טעם להתווכח על נושאים שאי אפשר לשנות אותם. האם, במסגרת הגישה הטראמפית להורדה מהשולחן של סוגיות בלתי הפיכות, הוא יאפשר סיפוח של מעלה אדומים? ישראל תצטרך לשלם על הצהרתי בנושא ירושלים, אמר, אבל אם לאמץ את הרטוריקה העסקית שלו, גם הפעם ייתכן שנתניהו יקבל את חלומו של כל ספק: לקבל את הסחורה מיד ובמזומן, ולהידרש לשלם באשראי רחוק, בלי ריבית.
אם יוצאים מנקודת הנחה שהפלסטינים שסירבו להצעות אובמה וקלינטון לא יוכלו להסכים למתווה טראמפ, יש אפשרות – שרמזים לה כבר נשמעים בירושלים – שדרמה מדינית עצומה בדרך: מה תגיד קואליציית נתניהו על הסכמה ישראלית למתווה שכולל הסכמה עתידית למדינה פלסטינית מפורזת על רוב השטח, אך עם הכרה אמריקנית בשלטון ישראל בכל תחומי ירושלים וסיפוח מיידי של גוש התיישבות או שניים?
רחמנות על הפלסטינים. המכבש הנשיאותי שעבר על ירושלים במשך שמונה שנות אובמה הוא כאין וכאפס לעומת מה שעובר עכשיו על רמאללה בכהונת טראמפ. ככל הידוע, זה לא מקרי. שגריר ישראל בארה"ב, רון דרמר, שבממשל הקודם לא ראה את שדרות פנסילבניה עם משקפת, הוא המושך בחוטי המדיניות האמריקנית בממשל הנוכחי. יכולתו לנווט את המדיניות האמריקנית בנושא הישראלי-פלסטיני היא מהמדהימות שנראו במקומותינו.
חקירות נתניהו מחייבות אותו לשמור מכל משמר על ה"בייס שלו" בשנת ההכרעות הקרובה. ממשל טראמפ חופשי יחסית עד בחירות אמצע הכהונה בעוד עשרה חודשים. חלון ההזדמנויות הזה פירושו אחד: ל-2018 יש את הפוטנציאל להיות אחת השנים המדיניות הדרמטיות שידענו.
על הגדר
עצבני וזועם נאם שלשום היועץ המשפטי לממשלה בכנס בתל אביב. קומץ מפגינים ניסה לחסום את דרכו בכניסה, מבול של פרסומים נפיצים התנפץ אל דלתות משרדו. מנדלבליט, איש רגוע ומעוט דציבלים, רתח. בתחילת השבוע שעבר נפגע מרמיזות שלפיהן ניפח עם אנשיו את ההפגנה מול בית הכנסת שבו התפלל. אחר כך הותקף חזיתית בעקבות דברי סביבתו שלפיהם הוא מתלבט מאוד באשר להעמדת ראש הממשלה לדין "כי אם יזוכה, יבקשו ממנו להתאבד". אבל השיא היה הפרסום בידיעות אחרונות בפרשת הצוללות, שממנו השתמעה רמיזה ברורה מאוד, וגם מקורה המשטרתי נראה גלוי למדי: המשטרה מבקש לחקור, אבל מנדלבליט מעכב וסוחב.
זה היה שילוש קטלני, והוא חייב היה להגיב. היועמ"ש הכחיש באופן מוחלט את הידיעות, גם על הציטוטים מעד המדינה מיקי גנור שקושרים את ראש הממשלה לתיק 3000, וגם התנער מדברי מקורביו. "לא נפעל לפי ציוצים אלא לפי ראיות", אמר, אבל הוא מודע עד כאב לציוצים ולהשפעתם.
האמת, כפי שכבר נכתבה כאן ושוב בשנה האחרונה, היא שהיועץ, אכן, טרם החליט. כמו משה כחלון בפוליטיקה כך מנדלבליט במשפטים: כל מי שנכנס אליו יוצא ממנו עם מה שקיווה לשמוע. עיתונאים מתנגדי נתניהו שומעים את הצד המואר של התיק, מראיות למכביר ועד החשש מבג"צ אם ייסגר התיק; עיתונאים תומכי נתניהו שומעים על הצד החשוך: היעדר דו-צדדיות ביחסים עם נותני המתנות, חוסר התלהבות מתיק נוני מוזס.
המציאות פשוטה יותר ומורכבת יותר: הוא לא החליט. בפרקליטות יש כבר ניצנים של גיבוש עמדות. לפי הנלחש, פרקליט המדינה שי ניצן והפרקליטה המלווה ליאת בן-ארי סבורים שיש מקום להעמיד לדין, ניצן חושב שיש מקום לשקול אישום בשוחד. שלושה-ארבעה אחרים סבורים שתיק המתנות הוא ספינת פח רעועה. היועץ לא הכריע.
הוא כבר יודע שיקרה אשר יקרה, יישפך עליו אשד של שופכין ברגע שיקבל את החלטתו. הוא, ואנחנו, עדיין לא יודעים מהיכן.
גבעת הדגן
השומרון לבש חג בשלישי האחרון, עם חנוכתו של כביש 55. ראש הממשלה התרגש ("אנחנו חוזרים למולדת… מקצרים מרחקים… זה ליבה של ארץ ישראל"), שר התחבורה בירך ("ממשיכים לשפר את התשתיות ביהודה ושומרון"), ראש מועצת שומרון יוסי דגן גזר את הסרט. אבל ראשי מועצת יש"ע לא היו שם.
ליתר דיוק, הם היו, בסמוך, עד דקות לפני תחילת הטקס. יו"ר מועצת יש"ע חננאל דורני המתין להנחיות. ערב קודם הוא עוד הופיע בלוח הזמנים של האירוע כנואם מרכזי. אבל בבוקר צלצל אליו גורם בכיר במשרד התחבורה. הוא סיפר שבשעת חצות התקשר יוסי דגן ודרש שיו"ר מועצת יש"ע לא ינאם באירוע. אחר כך, כדי להדגיש את המסר, צלצלו גם מלשכת ראש הממשלה. דגן מנהל מאבק ארוך, אגרסיבי, בהנהגה הממוסדת של המתנחלים. ואפילו ראש ממשלה יודע שעם פוקד כמו דגן לא מתעסקים. דורני סימס לשר התחבורה: "ישראל בוקר טוב, מודה לך על הזמנתך אותי לנאום בטקס היום. עם זאת, לאור כניעתכם וכניעת לשכת רה"מ לאיומי החרם של דגן, אני מבטל את השתתפותי ומועצת יש"ע לא תיקח חלק באירוע. צר לי על כך שכוחנות המבזה את ההתישבות היא זו המכתיבה את ההחלטות. חננאל דורני".
דורני וחבריו הגיעו לאזור, כשבמקביל נמשכים המאמצים לתווך בין שני אגפי המתנחלים. אך לשווא. הם סובבו את הרכב וחזרו הביתה. שגרירות ארה"ב כבר מדברת עם מועצת יש"ע, אבל ראש מועצת שומרון מחרים.


נשיא המדינה ריבלין: "אני פוגש חברים ונתניהו לא חבר"
למה נשיא המדינה שלל את כניסתו של עמיר בניון בבית הנשיא בגלל דברים מפלגים אבל תולה שם ציור של יאיר גרבוז?
האם נתניהו הוא חבר שלו?
ואיך זה שהנשיא שביקר בהכי הרבה התנחלויות בהיסטוריה, שתומך בסיפוח ומתנגד למדינה פלסטינית אהוב כל כך בשמאל ומבוקר כל כך מימין?
אלה רק חלק מהשאלות בראיון מסקרן שהיה לי הבוקר בכנס ירושלים עם נשיא המדינה ראובן ריבלין. מוזמנים לצפות
למה היית צריך את זה, אדוני ראש הממשלה?
למה היית צריך את זה, שאלתי את ראש הממשלה בלילה שבו פורסמו ההמלצות. למה לא לקחת הלוואה אחת, בריבית נוחה, לעשר שנים, כדי לעשן בשקט, בלי טובות ובלי מתנות ובלי להסתבך.
לא כפיתי, אמר ראש הממשלה. בניגוד למה שאומרים זה לא אני שביקשתי אלא הוא שנתן, והסכומים נמוכים בהרבה. דחפו פנימה את כל ההוצאות של מילצ'ן. אחרים שמעו ממנו ש"כל הסיגרים זה שעה אחת של הרצאה שלי. לא שעה אפילו, 45 דקות. יש כאן אוסף של טהרנים מטורפים".
בנאומיו הפומביים של ראש הממשלה השבוע כבר לא הוזכר כמעט היועץ המשפטי לממשלה, בטח לא לחיוב. האם זה אומר שבניגוד להצהרותיו הבוטחות הוא דווקא חושש שהיועץ החליט כבר להעמיד אותו לדין? או שהוא לא רוצה להיראות כמי שלוחץ על מנדלבליט כדי לא להציג אותו כמי שנכנע ללחץ, אם אכן יסגור את התיקים? תסריט כזה, של סגירה מוחלטת, נראה השבוע ככזה שהולך ומתרחק. כתב אישום הוא התרחיש הסביר.
למרות זאת, ואולי בגלל, ברור שנתניהו לא רוצה ללכת מיד לבחירות כפי שמייעצים לו כמה מאוהביו ושונאיו כאחד, ומאידך לא יוכל לסחוב עד סוף הכהונה, כפי שהבטיח שלשום פומבית. כמו שנכתב כאן בשבוע שעבר, המועד הסביר הוא החורף הבא, אחרי הזימון המסתמן לשימוע אבל לפני שיתקיים. שנה במזרח התיכון היא נצח, בטח במדינה שבסופו של שבוע כבר הספיקה לשכוח את הכטב"ם האירני המיורט והמטוס הצולל אל הקרקע.
אם – וזה אם גדול – למשטרה יש הוכחות שנתניהו קידם מול יאיר לפיד חוק למען מיטיבו מילצ'ן זה אירוע פלילי דרמטי. אבל פוליטית קיבל נתניהו תשורה נאה. בכל רגע נתון עדיף לפוליטיקאי להיאבק ביריב פוליטי מאשר בחוקריו ובמפכ"ל. עדיף הסיקור הפוליטי על טורי הפלילים.
מעורבותו של יושב ראש יש עתיד, גם אם איננה מרכזית מבחינה משפטית, החליקה בגרון את משבר ההמלצות. היא אפשרה לנתניהו להדק את הקואליציה שלו. החרדים התחרו זה בזה בהוצאת הודעות נאצה ואילו לכחלון זה נתן מוצא פוליטי. שלשום הוא העביר מסר ללשכת ראש הממשלה: תתקפו יותר את לפיד ופחות את אלשיך, ויהיה בסדר. לפיד העד פעל נגד האינטרסים של לפיד הפוליטיקאי: עימות חזיתי עתיר אמוציות מול ראש ממשלה מהימין הוא בדיוק מה שהאסטרטג מרק מלמן המליץ להימנע ממנו. כדי לקלף מנתניהו מנדטים צריך להתעלם ממנו, לא להיכנס בו. במשך שלוש שנים יו"ר יש עתיד יישם זאת באולפני החדשות, אבל בחדר החקירה יש כללים אחרים. זו הייתה אזרחות טובה, אמר לפיד, ואיבד שני מנדטים ימינה.
מהתרשמות חיצונית נראה שמוקד הכרעת היועץ יהיה סביב חוק מילצ'ן. זו הפרשה היחידה מכל ארגזי הראיות שבה יש מחלוקת על העובדות. המשטרה טוענת שנתניהו פעל בעד החוק והזכיר את מיטיבו; נתניהו מכחיש שהזכיר את מילצ'ן (פרקליטיו השמיעו גרסאות מתחלפות אם קידם את החוק, תמך בו באמירה בלתי מתחייבת או כלל לא עסק בו). כחוזק הראיות עומק הבור, ולהפך.
הבחירות הבאות כל כך רחוקות עדיין, אבל מה רע בשעשועי מחשבה פרועים: נניח, ממשלת רוטציה שתיאלץ לקום אם הבחירות יסתיימו בסוג של תיקו גושי. בלילה ראש הממשלה ושר החוץ בדיוני קבינט בבור בתל-אביב, בבוקר נפגשים כנאשם ועד תביעה בבית המשפט המחוזי בירושלים.
ועוד שלוש הערות
1. פרשה 1000 היא אשליה אופטית מסוימת. במשך שנה סוקר כמעט רק צד הקבלה. האם יש או אין מסה קריטית של מתנות? כמה סיגרים? בהסכמה או בדרישה? חברות אמת או אינטרסים? אבל כתב האישום, אם יהיה, מתחבא דווקא בצד השני. עבירה של מרמה והפרת אמונים, שהיא עדיין ההערכה הסבירה לאישום בתיק המתנות, פירושה שגם לשיטת נתניהו, אסור היה לו להתערב בשורת החלטות שנוגעות למי שהגדיר "חבר קרוב". אהוד אולמרט הורשע ב-2012 בארבעה מקרים של ניגוד עניינים למרות שהשופטים קבעו שהחלטותיו היו סבירות, בגלל שדן בתיקים שאותם ניהל שותפו אורי מסר. זה לא אותו דבר, אבל זה עשוי להתחרז.
2. אלה לא רק תיקי נתניהו, אלא בראש ובראשונה תיק תקשורת. תוצאות מערכת היחסים המרירה-חמוצה-אלימה של בנימין נתניהו והעיתונות הישראלית בעשרים השנה האחרונות נפרסו לאורך ולרוחב המלצות המשטרה. הן מערבות שני עיתונים, שני ערוצים טלויזיה (היום שלושה), אולי אתר אינטרנט אחד שמככב בתיק 4000 ואפילו את התכנית עובדה; ראיון חשוף מדי של מילצ'ן לגבי עברו הבטחוני שם הוביל לצורך שלו בויזה מארצות הברית, אחת מחמש התמורות שמציינת המשטרה.
3. מבט מעמיק בסקר "חדשות 2" שלשום מלמד על כמה תופעות מוכרות אך מעניינות: רוב הציבור לא מאמין לנתניהו אבל מאמין שרק הוא מתאים לראשות הממשלה; העם רוצה שנתניהו יתפטר – רק כדי לבחור בו שוב מיד; המפלגה שהכי מאמינה לנתניהו ורוצה בו איננה הליכוד אלא יהדות התורה וש"ס; ובקיצור – בתום שבוע שהחל בהפלת מטוס וחדירת כטב"ם ומסתיים בהמלצות המשטרה, העם מעדיף את הנודע לשמצה (לכאורה) על הבלתי ידוע.
משהו לרוץ איתו
דוד גרוסמן הוא סופר גדול, אבל הבחירה דווקא בו, איש שמאל רדיקלי, על ידי הממשלה הימנית ביותר בדור האחרון איננה רק ספרותית. זה גם שיעור מרתק בפוליטיקה.
לשר חינוך יש השפעה רבה על זהות מקבלי הפרסים. הוא זה שבוחר את אלו שבוחרים, ומה שלא נאמר במפורש נאמר בקריצה, בהבנה. אמור לי מי הממנה ואומר מי יזכה.
לא רבים זוכרים, אבל השבירה של בנימין נתניהו מאזורי בגין ומרידור למחוזות רגב ואמסלם החלה לפני שלוש שנים באותו פרס ישראל. אלה היו בחירות 2015, וראש הממשלה שהיה גם שר החינוך, פיטר חברים בועדת הפרס לחקר הספרות בשל מה שראה כהטייה בוטה שמאלה. האמת היא שלא הוא פיטר: ההדחה החלה במהלך מקומי של פקיד, אבל נתניהו זיהה את הפוטנציאל ולקח עליו בעלות.
סערה גדולה קמה בתקשורת, ותמיכה גדולה קמה בימין. המועמד המוביל לקבלת פרס ישראל משך במחאה את מועמדותו. קראו לו, אגב, דוד גרוסמן.
הקו הזה, קו "אם תרצו", אם תרצו, הוא השליט בשלוש השנים האחרונות: הוא שעומד מאחורי החרמת הסרט פוקסטרוט, הסטת תקציבים מתל אביב לפריפריה, מריבות מתוקשרות בין אמנים משמאל לפוליטיקאים מימין.
בנט עצמו השתתף בחגיגה לא פעם: לפני כשנתיים רכב ברשתות החברתיות על החלטה מקצועית להוציא את הספר "גדר חיה" של דורית רביניאן מתכנית הלימודים. אשתקד סיכל במו ידיו את הענקת פרס ישראל לאמנות ליאיר גרבוז בגלל דבריו המקוממים בעצרת השמאל ב-2015 נגד מנשקי הקמיעות.
בנט איננו רק שר חינוך, הוא גם פוליטיקאי מיומן שמודע היטב למשמעות התמונה שבה איש שמאל רדיקלי כמו גרוסמן שכינה את ישראל "מדינת כל רבניה וכל גזעניה" ילחץ ביום העצמאות את ידם של מי שהוא מאשים בהרס המדינה. אגב, כלל לא בטוח שילחץ. לפני עשור, במעמד קבלת פרס אמ"ת, הוא הותיר את ידו של ראש הממשלה הקודם אהוד אולמרט מושטת באויר.
כשבנט נותן לו פרס ישראל הוא מאותת גם שמבחינתו ההתנצחות התמידית בין ימין ושמאל, הווליום המופרז, האלימות המילולית – כל אלה מיצו את עצמם ציבורית וגם פוליטית.
יש משהו מרתק בחילופי התפקידים: ביום שבו מנהיג הליכוד נתניהו תומך בסיפוח יישובים, מנהיג הבית היהודי בנט העניק פרס ישראל לגרוסמן. אם היה ספק שמדובר במגמה, הגיע נאומו שלשום, היחיד בקואליציה שכלל ביקורת על קבלת הסיגרים השיטתית מצד ראש הממשלה.
האם הקו הזה הוא בחירה בוטחת שנשענת על ערכים (וגם סקרי עומק)? או מצוקה אסטרטגית של יושב ראש מפלגת ימין שנרמס תחת ראש ממשלה שגונב לו את קהל הבית?
בנט כבר הלך פעם על קמפיין מאחד עם "משהו חדש מתחיל", זה הוביל אותו לשיא של 12 מנדטים וברית עם יאיר לפיד. בהשאלה מגרוסמן, יכול להיות שמבחינת בנט, הקו הממלכתי הוא משהו לרוץ איתו.

להתפלל עם העבריינים
בקיץ 1999 יצאה משפחה אחת במטוס סילון לארצות הברית, אל חבר יקר שהזמין אותה למנוחה והתאוששות מטראומה עמוקה שנגרמה לה זמן קצר קודם. במשך שבועות התלווה אליה, בפרקי השעשועים ובמלונות, איש אמון מסור, שהסתובב עם שני הילדים הקטנים. המשפחה היא משפחת נתניהו שליקקה את פצעי ההפסד לברק בבחירות; החבר מאמריקה הוא ארנון מילצ'ן; איש האמון – שלמה פילבר.
זה לא סיפור על הערצה שנמוגה, כי פילבר עדיין מעריץ. גם לא על דרכים שנפרדו, כי הוא עדיין מאמין שנתניהו הוא האיש היחיד שיכול להנהיג את המדינה. אפילו לא על נקמה, כי הוא לא מרגיש שרה"מ עשה לו רע. יש הרבה סוגים של עדי מדינה. פילבר הוא לא מסוג "שולה זקן" של עבריין במשותף, כי מעולם לא קיבל טובת הנאה ולא חיפש לנקום בבוס שהשמיץ אותו .הוא גם לא מדגם "ארי הרו" כי בניגוד לרל"ש לשעבר שהוטל בן רגע אל חדרי החקירות, פילבר היה מודע עד כאב למצבו המשפטי, לחקירה הקרבה ולהצעות שאין-לסרב-להן שיופנו אליו.
והוא התכוון לסרב.
ממש עד דפיקות הדלת הרמות בביתו ביום ראשון בשש בבוקר הוא חשב שייחלץ מזה ללא כתב אישום וללא מסירת גרסת עד מדינה על נתניהו. אבל השילוב של חצי שנה בהשעיה עם האיום בשנים של הליכים משפטיים בעתיד יחד עם התמונה שציירו לו חוקרי המשטרה גרם לו לחתום. אין לדמיין את הרגע, שנראה השבוע הולך ומתקרב, ובו פילבר עומד על דוכן העדים מטעם התביעה ונתניהו יושב על ספסל הנאשמים, מוקף בפרקליטי ההגנה. כמו הרו אשתקד, גם פילבר מספר לעצמו שדבריו ממילא לא ישנו באופן מהותי את מצבו של הבוס.
אבל החשוב כרגע איננו פסיכואנליזה של העדים אלא אנליזה של התיק. לא ברור אם תוכן העדות החדשה מכריע, אבל עצם קיומה הוא לבטח דרמטי. בשורה של חדרי מעצר, על מיטות קומותיים, מתהפכים חשודים ותוהים: אם מומו נשבר, אולי גם אני אפתח? חשיבות העדות גם בעצם קיומה.
נתניהו יטען: לא הייתי היחיד שקידם הטבות לבזק, ולא הייתי היחיד שניסה ללחוץ לסיקור חיובי. הפלירטוט הזה של פוליטיקאים עם מערכות איננו חדש. טוענים החוקרים: הפלירטוט הזה הפך להטרדה.
לפני שנה וחצי, בתקופת התדרוכים של נתניהו עם מערכות התקשורת, העיר לו אחד מכתבי וואלה שהוא מרבה להתלונן על התקשורת שמתעלמת מהישגיו, אבל רבים מאלה שהזכיר דווקא כן סוקרו בוואלה. נתניהו השיב בציניות: "חשבתי שזה רק בגלל אלוביץ'".
להתפלל עם העבריינים
רבות דובר בשנים האחרונות על הציונות הדתית שהשתלבה במוקדי הכוח. הנה הוכחה עגומה: בקילומטר מרובע בגבול גבעת שמואל פתח תקוה מתגוררים כל כוכבי תיקי נתניהו. גם העד פילבר, גם היועץ מנדלבליט, גם המפכ"ל אלשיך וגם הנחקר עמיקם שורר מבזק. אלשיך ושורר מתפללים באותו בית כנסת ולצידם גם המשנה ליועץ, רז נזרי. איזו תמונה: המושב של שורר יישאר ריק בגלל צו מעצר שהונפק בידיעת חברו למניין. בעלוני השבת אוהבים תמיד למנות בגאווה את שמותיהם של הדתיים לאומיים שנצפו השבוע באירוע כזה או בהשקה כזו. יהיה עצוב ומצחיק לראות ידיעה כזו על הכיפות שנראו בלהב 433.
לאן עכשיו
באחר-הצהריים-של-פורענות, ביום שלישי, נשמעה פתאום בכנסת המקבילה הפוליטית של הצליל המלחיץ מכולם: זה שנשמע כשוייז מחשב מסלול מחדש. עד אז נראה היה שמצבו המשפטי של נתניהו קשה אך מצבו הפוליטי יציב. אבל השילוב של דרמת (או פארסת) גרסטל-חפץ ואז חתימת פילבר שמט לסתות.
עד אז, ההנחה הייתה שנתניהו ירצה ללכת לבחירות לכל המוקדם בתחילת 2019. אבל יש רגעים שבהם הכל משתנה. לפרקים, זה הזכיר את האביב של לפני עשור, שבו נדמה היה שאולמרט שורד גם את פרשת טלנסקי, אבל אז הגיעה עדותו המוקדמת ובן לילה החליט השותף אהוד ברק לפרק את הממשלה.
בזהירות המתחייבת אפשר להגיד שרגע טלנסקי של נתניהו לא הגיע השבוע. אף פעם לא היה כאן פער כזה בין עוצמת החשדות נגד ראש ממשלה ובין מיעוט החדשות הפוליטיות. בנט מיהר להישבע אמונים, כחלון הבהיר שלא מפרקים וליברמן המליץ לחכות לבית המשפט. על בכירי הליכוד מיותר לבזבז דיו. מהם, נראה, לא תצא לעולם בשורת מרד.
מה שמוביל לכך שגם כעת השליט היחיד של סדר היום הפוליטי הוא עדיין נתניהו. בדרך כלל ראשי ממשלה נחקרים תוהים בחשש מה יעשו שותפיהם, אבל כאן השותפים שואלים בחשש מה יעשה ראש הממשלה הנחקר. יקרא לבחירות מיד? אולי אחרי יום העצמאות? ואולי יידבק ללוח הזמנים המקורי, מתישהו ב-2019?
אוזן מוזיקלית יכלה לשמוע השבוע התרככות מסוימת של נתניהו מהקו של "שום בחירות השנה". הוא לא רוצה בחירות, הסביר למי שהסביר, אבל "אם השותפים יקדימו, אז בוודאי שלא אסרב". התרגום המעשי הוא כזה: הוא משתעשע באפשרות, ריח הסקרים (כולל למשל בערוץ עשר) וניחוח התמיכה ברשתות משכר. אבל לפי שעה לא ברורה התועלת שתצמח לו מכך. את החקירה זה הרי כבר לא יעצור, אולי יעכב. קואליציה ימנית יציבה יש לו, קהל אוהד – יש. אם יבחין בניצני פוטש ולו הקלים ביותר הוא יילך אל הבוחר. אחרת, ינסה לייצב את המערכת.
מה יכול לשנות את התמונה? ארבעה דברים. הראשון, כרסום בתמיכה הציבורית בנתניהו שבינתיים איננו נראה באופק. השני, מידע דרמטי חדש בפרשות נתניהו שישנה את התמונה. השלישי, המשך הירידה במחירי הדיור. כרגע אלה רק ניצנים שעדיין לא מורגשים דים בשטח, אבל אם המגמה תעמיק ותחריף, לכחלון יהיה תמריץ לפרק את הממשלה ולממש את הישגיו בקלפי. רביעית ומפתיעה, אולי הבעייתית מכולן לקואליציה – התיאבון החרדי. יהדות התורה דרשה השבוע לאשר את חוק הפטור מגיוס עוד לפני התקציב. באופן משונה, הליכוד וכולנו דאגו השבוע לשלום הקואליציה בעיקר מהסיבה הזו.
ראש הממשלה קשר את גורל הליכוד, הממשלה והימין כולו בגורלו שלו. צריך להזכיר כדי להאמין: בתום תשע שנות שלטון רצופות לליכוד אין ולו אדם אחד עם יום אחד של ניסיון בתפקידים הבכירים,: אוצר, חוץ או ביטחון. ביום שאחרי נתניהו, שנות השלטון הממושכות יביאו לליכוד רק את נטל הכשלונות ולא את יתרון הניסיון.
נתניהו מאמין באמונה שלמה שכס ראש הממשלה מסייע לו בהתמודדות עם מצבו המשפטי המורכב, ולא להפך. כולם זוכרים היטב את אהוד אולמרט שפרש מהתפקיד כדי להוריד את הלחץ וסיים עם סדרת הרשעות מפחידה ושנים בכלא. תפקיד ראש הממשלה מוסיף למשקל שמונח על כתפי היועץ ומוריד מוטיבציה לעדים עתידיים. יש, מצד שני, שלב שבו גם הכיסא עשוי להיהפך לנטל. אם עכשיו עוד יש סיכוי מסוים לעסקה של פרישה תמורת מחיקת אישומים, הוא יורד ככל שעובר הזמן.
בדילמה הזו נתניהו מצוי בבדידות מזהירה. ניר חפץ, שהציץ אך לפני תשעה ימים (או בתרגום לעברית: נצח) מאחורי הוילון בבית ראש הממשלה בערב פרסום ההמלצות נמצא עכשיו במעצר; ז׳ק חן התפטר מהייצוג עקב התנגשות עניינים עם לקוחו אלוביץ׳; פילבר עד; שמרון מורחק; וינרוט חריף מתמיד אך חולה; דובר ראש ממשלה אין. מעגל הייעוץ צעיר מאוד ומצומצם מאוד. הוא לבד, לבד, לבד.
מה שרמת השרון ובת ים יכולות ללמד אותנו על עתידו של נתניהו
 
בתום חקירתו היום בבלפור, סביר שנתניהו יצייץ בביטחון שלא היה כלום כי אין כלום. סביר גם שבערב באולפנים תביע המשטרה סיפוק ממה שהוטח בראש הממשלה ותבשר שוב עד כמה הכל נעול וחתום וסגור. זה לא אירוע פלילי בלבד, זה כבר מזמן פסטיבל שלקוח מהתחום הציבורי.
פרשת השופטת והחוקר, כמו גם הראיון של המפכ״ל בעובדה וההסתבכות של החוקר הראשי בפרשת הטרדות, כל אלה לא יעזרו לנתניהו החשוד אבל יסייעו לנתניהו הפוליטיקאי.
לא רק זה: האינטרס של הפוליטיקאי נתניהו עלול להתנגש מתישהו בקיץ עם זה של החשוד נתניהו. כראש ממשלה הוא מעוניין בייצוב הקואליציה ואהדה מהציבור, וכדי לעשות זאת הוא צריך לנטוע בקרב אוהדיו ספק באשר להגינות ההליכים נגדו (דבר שהסתייע בפארסת המסרונים ועוד קודם לכם בהתנהלותו התמוהה והאגרסיבית של המפכ״ל). אבל כדי שמערכת אכיפת החוק לא תתכייל עליו בכל הכוח (״נקמנית״, תיאר אותה אמנון אברמוביץ׳ לפני שבועיים) הוא צריך להרפות באיזשהו שלב.
יסודות חוסר האמון במערכת המשפטית נוצקו עוד הרבה לפני נתניהו. ב-2013 סולקו מתפקידם שלושה ראשי ערים בשל העמדה לדין: גפסו הליכודניק בנצרת עילית; לחיאני איש המרכז מבת ים; רוכברגר מהשמאל ברמת השרון. שלושתם נבחרו מחדש ברוב מוחץ.
בחירות עם נתניהו תחת כתב אישום ודאי או מותנה בשימוע יהיו פי מאה לחיאני. בשנתיים האחרונות היה נראה שנתניהו מתקשה למצוא יריב שילהיב את הימין, שהרי התקשורת דועכת והשמאל גווע. החקירות נותנות לו יריב כזה.
בפתח שנתו ה-13 כראש הממשלה הוא נתפס בקרב הקהל שלו כמו שישו, להבדיל, נתפס בעיני הנוצרים. לא כי הוא אל; אלא כי הוא שנושא את פצעיו בשביל בוחריו-מאמיניו. בבחירות 2015 היה פיילוט קטנטן לכך, כאשר הליכוד התחזק בשני מנדטים בעקבות חקירת המעונות והבקבוקים. נתניהו התבטא אז ששרה לא פוגעת בימין פוליטית אלא שווה כמה מנדטים בגלל העיקרון הזה. עכשיו תכפילו באלף – את האמוציות, החשדות, הרעש ברשתות וברחוב.
לכן, אם נתניהו ינצח בבחירות, כל ראשי מפלגות הקואליציה שנשבעים עכשיו (אחרי שוידאו שהטלפון מכובה ומחוץ לחדר) לסלק את נתניהו בכתב אישום עשויים להירמס תחת דעת הקהל.
אבל האם משפטית זה יעזור לנתניהו? ספק רב. אולי ההפך. כל ישראלי צריך לעקוב בדאגה גוברת אחר ההתנגשות הארמגדונית הזו. עד עתה נפגעו ממנה שלוש שופטות, מיליארדרים, מוציאים לאור ושורת פוליטיקאים. יש תחושה שזוהי רק ההתחלה.
האקדח שירה
בפוליטיקה יכול לקרות מה שלא אפשרי בבליסטיקה: גם אקדח ללא כדורים יכול לירות. זה בדיוק מה שמתרחש כעת בקואליציה, עם משבר הגיוס.
איזה משבר מופרך והזוי: בחודש ספטמבר יפוג תוקפו של חוק הגיוס הקודם. החרדים לא רוצים להגיע לרגע האחרון, אז הם מאיימים לא להעביר את התקציב. זה איום ריק: בחירות פירושן שבעוד ישראל הולכת לקלפיות, בחורי הישיבות יידרשו ללכת לבקו"ם.
מולם ניצב שר הביטחון ליברמן. מפלגתו הולכת ונחלשת בסקרים, ושום דבר טוב לא ייצא לו מבחירות. אבל הוא מודיע שלא ייתן יד למהלך.
בצר להם, מאיימים החרדים שלא להצביע בעד התקציב. שר האוצר משה כחלון כבר הדגים בכל כך הרבה דרכים יצירתיות סביב חקירות נתניהו כמה הוא חרד מבחירות. הוא יכול בשקט לחכות עם התקציב לתחילת כנס הקיץ, שהרי 2019 עוד רחוקה מאוד, אבל גם הוא מטפס על העץ ומאיים. ומרוב שאיש לא מתרגש מהאיום הריק של יריבו, הממשלה מתכנסת במהירות למשבר פוליטי חריף. ומאחורי הכל עומד האדמו"ר מגור, שכבר הדהים את המערכת בחורף כשכפה על חסידו יעקב ליצמן להתפטר מהממשלה. את שיקול דעתו יש מעטים שמעריכים, אבל על עקביותו אפשר לסמוך. הנחתום בטבעת האדמו"ר, יודעים כולם, אין להשיב. כשהוא אומר שאין תקציב בלי חוק גיוס זה אומר בדיוק את זה.
וכל זה מתכנס אל דלתו של ראש הממשלה. הוא היחיד שאולי יש לו אינטרס בבחירות. בקואליציה סיפרו השבוע שליצמן ודרעי התחננו לפגישה אצל נתניהו אבל נדחו שוב ושוב, עד שנמאס להם. נתניהו בילה את רוב השבוע בהכנה לחקירתו, שתוכננה להיערך הבוקר. לפני שבועיים צוטט כאן נתניהו כמי שאומר שהוא איננו חפץ בבחירות, אבל אם אחת השותפות תכפה זאת עליו – שיהיה, הוא איננו חושש. האם זה יגרום לו להתאמץ פחות לפתור את המשבר?
לא ממנו הישועה
כלי תקשורת משולים בדרך כלל לחנות בוטיק בשיפולי מרכז מסחרי: הם משוכנעים שיש להם סחורה טובה אבל הקהל לא נכנס. וואלה תמיד היה מקרה חריג: הוא היה קניון עצום, עם מיליונים שפוקדים אותו מדי יום אבל איש אינו קונה. במשך שנים היה פער אדיר בין שיעור הכניסות לאתר לבין השפעתו הציבורית הזניחה.
הסיבה העיקרית הייתה שאת מנהלי האתר, ובראשם המנכ"ל אילן ישועה, מעולם לא עניינה עיתונות. לא היה תכתיב שישועה לא נכנע אליו. ב-2014 התפרסמה באתר, תחת העורך הראשי דאז ינון מגל, סדרת טורים של אלדד יניב עם פרטים מסמרי שיער על המערכת הפוליטית כולה. נתניהו דווקא לא היה אז על המוקד, אלא פוליטיקאים כבנימין בן אליעזר ואהוד ברק. ישועה צרח והכתיב והטיל אימה עד שהטורים ירדו מהאתר. קבוצת עיתונאים, מרביב דרוקר דרך קרן נויבך ועד החתום מטה, חתמו על עצומה נגד הצנזור. לא עזר. מנכ"ל וואלה התייחס תמיד לאתיקה העיתונאית כגירוד מציק.
ישועה איננו ישועי. הוא רחוק מלהיות חושף שחיתויות מצפוני. בפגישה ב-2012 סיפר לי בגאווה: "פה זה לא ישראל היום או ידיעות אחרונות", אבל לפי הקלטותיו ועדותו שלו הוא לא לקח את ההצהרה לריאות. אם מצפונו היה מדריך אותו ולא החשש מהסתבכות בפלילים, לא היה ממשיך למשוך משכורות עתק בעודו פותח מפעל הקלטות ושכפול מסמכים. עיתונאי וואלה הצהירו בשבוע שעבר שהם עצמאים לחלוטין מבחינה עיתונאית. הוכחה ראויה לכך תהיה אם יקראו לישועה להניח את המפתחות ולעזוב אותם סוף סוף במנוחה.
עייפה זהבה
זהבה גלאון נשברה כשמתפקדת מהיישוב עומר התקשרה אליה ערב אחד, וסיפרה לה על מה ששמעה במו אוזניה מפי מתחרה במירוץ לראשות מרצ. "מה את רוצה, יושב ראש בן שישים ומשהו או ארבעים ומשהו?"
כמו שעשה שריד לאלוני, כמו שעשו לשריד, כמו שעשתה בעצמה לביילין, כך קרה גם לה: במרצ הצפופה לא עורפים ראשים אבל דורכים להם על הרגל עד שהם מבינים את המסר. לגלאון זה הכי פחות הגיע. היא יו"ר מרצ הראשונה מזה רבע מאה שמחזירה את המפלגה עם יותר מצביעים משקיבלה.
גלאון ניצחה במלחמה אבל הפסידה בקרב. היא פתחה את המפלגה למפקד רחב, בן יותר משלושים אלף איש. אבל המסר שלה היה מורכב מדי: להתחדש, אבל להשאיר את הראש. לרענן, אבל לא לפרמט. בחוגי הבית גילתה שאין קונים למסר שלה. פרישתה השבוע היא גם הבעת אי אמון חריפה-חמוצה בעתידה של מרצ. היא התרשמה שמרצ לא מאמינה במסר שניסתה לשווק, של שמאל גדול עם האגפים הימניים של הרשימה המשותפת והשמאליים של העבודה. הם רוצים לשבת עם ליברמן ובנט, ומי שקונה את הקו הפרגמטי הזה רוצה להישאר קטן.
קו הקונצנזוס הלאומי נסוג בקביעות ימינה. בממשלת רבין שותפות עם הערבים עוד נתפסה לגיטימית. אבל מאז אביב 2000, עוד מעט 18 שנה, מרצ איננה יושבת בקואליציה. מה שהחל כאנינות טעם שמאלנית נמשך כמוקצה מחמת מיאוס בימין ובמרכז. אפילו אהוד אולמרט לא העז להכניס את מרצ ב-2006 לממשלת ההתכנסות שלו. לכן הרצון של היו"ר הצפויה זנדברג להסכים לישיבה עם ליברמן מעניין הצהרתית, אבל איך אומרים? זו לא את, זה הוא.
מרצ היא המפלגה האחרונה בישראל שחזקה יותר מהעומד בראשה. האם בסיס בוחריה יספיק לזנדברג? לזכותה ייאמר שהיא איננה מעוררת אנטגוניזם כמו גלאון. לחובתה – שעוד אין לה מוכרות והערכה כמו ליו"ר הנוכחית. יש לה פחות שונאים ופחות אוהבים, וכיושב ראש מרצ היא לא תתקשה לרכוש כאלה, לפחות מהסוג הראשון.
כך שינתה תקיפת הכור את הפוליטיקה בישראל
אחת עשרה שנים חלפו מאז האירוע הצבאי הדרמטי, שנועד לשנות את המזרח התיכון, ועד שפורסם. המדינה כולה מלאה שמועות, התקשורת הזרה פרסומים, תפקודו של אהוד ברק הועמד בסימן שאלה אבל לצנזורה לקח יותר מעשור לאשר את הפרסום.
הכוונה איננה לתקיפת הכור הסורי. בשלושה-עשר בדצמבר 2003 נתפס סדאם חוסיין, מזוקן ומאובק, במחבוא לא רחוק מתיכרית. רק למחרת לכידתו, כשברור היה כבר שדרכו לגרדום כבר נסללת, התירה הצנזורה הישראלית לפרסם את הסוד הכי גלוי במדינה: שאסון צאלים ב', ב-1992, התרחש במהלך אימון לקראת מבצע סודי לחיסול הרודן העירקי.
היה היגיון בהתרת המבצע לפרסום אז, כשהאירוע הפך סופית חלק ממזרח תיכון ישן שגיבוריו כבר לא ישובו. אבל מה ההיגיון בהתרת הפרסום של מבצע להשמדת כור כשהנשיא אסד עדיין על כסאו, באיראן יש עדיין תכנית גרעין ואפילו חלק מהפוליטיקאים הישראליים של אז עודם כאן. אם היה מדובר בעסק הביש, ניחא. כוכביו כבר מתו. אבל קרב הקרדיטים ותמלוגי הספרים בין שני האהודים, בין אמ"ן והמוסד ועם שורת חברי קבינט שמחפשת להילכד בעדשה של תמונת הניצחון – כל אלה גרמו לישראל נזק שלא ברור מדוע היה בו צורך.
הנבירה החוזרת – והמעניינת לכשעצמה – באירועים מסמרי השיער של 2007 סיפקה גם תזכורת: לא תמיד היה בנימין נתניהו ראש הממשלה. הנה אירוע בטחוני מדיני, עתיר פרטים, רווי אגו ויצרים, חובק עולם בהשלכותיו – ובנימין נתניהו על תקן הסטטיסט, זה שרץ לספר לחבר'ה שגם הוא שותף. קשה להיזכר, אבל פעם היה פה קבינט שנתניהו לא ישב בו, מבצע שהתגלגל בלי אישורו, בית ראש ממשלה ללא נוכחותו, ובעצם גם בלי אנשי ימין כלל.
הישגו הגדול של נתניהו הוא ההצלחה להלחים בתודעה הציבורית את התואר ראש הממשלה לשמו שלו, ולא פחות מכך – ריקון המרכז-שמאל מניסיון בטחוני-מדיני. עשור זו תקופה ארוכה מאוד, ובסקרים כבר אין כמעט איש שזוכר שהימין והעומד בראשו לוהקו אז לתפקיד חסרי האחריות  (במיוחד עם אותה פליטת פה אומללה באולפן מבט) והשמאל-מרכז כמי שמנהל באמת את העניינים.
נתניהו היה מודע עד כאב למצבו. בסקרים הוא הוביל עם 30 מנדטים על פני קדימה החד-ספרתית, אבל הבחירות היו רחוקות והתקיפה, ידע, קרובה. אולמרט נועד איתו שוב ושוב. זה לא היה רק מילוי החובה החוקית. לפגישות התכופות הייתה מטרה נוספת. ראש הממשלה הציע ליושב ראש האופוזיציה את תפקיד שר הביטחון.
המו"מ החשאי הזה, חשאי כמעט כמו התקיפה המתרקמת בסוריה, כלל כבר הסכמות על הרכב שרי הליכוד על 12 מושביו (סילבן שלום, גדעון סער ויובל שטייניץ). נתניהו, למרבה התדהמה, שקל בחיוב. אם תהיה הסלמה, הוא סבר, אולי בטעות, אין סיבה לשמור על העיקרון הליכודניקי הישן והיעיל שלא לשבת בממשלתו של מישהו אחר. בסוף התחרט, אולי בגלל שלא הייתה הסלמה ואולי גם בגלל חמיצות בסיעתו.
בדיעבד, זה השתלם בגדול. אולמרט ייסד את דוקטרינת העמימות ביחס לתקיפות מעבר לקווי האויב, והדבר עלה לו במנדטים יקרים. הציבור שמע על התקיפה, הבין שידם של בחורינו המצוינים בדבר, אבל לא תגמל את קדימה והעבודה בתוספת מושבים שהייתה צפויה אילו נחשפו הפרטים שהותרו לפרסום השבוע. קצת אירוני שהיחיד ששבר את העמימות הזו בפומבי, בלי להתכוון, היה דווקא היחיד שהרוויח ממנה.
אהוד ברק הפסיד השבוע, כשהצטייר כדחיין סדרתי ממניעים של פחדנות או, גרוע מכך, ציניות פוליטית. כמה לעגו לו על המשפט שאמר – או שלא – שאפשר גם לתקוף כור חם ואין דחיפות. התיאור הזה עושה לו עוול מסויים ולשותפיו לדיון – הנחת סלב. הרי שנתיים בלבד לאחר מכן הצדדים התחלפו: ברק ונתניהו דחפו לתקוף את מתקני הגרעין באיראן לפני שיהיה מאוחר, וראשי מערכת הביטחון, דגן דיסקין ואשכנזי – הציעו לחכות. בראיון ששודר שלשום אצל רביב דרוקר התגאה דגן בתרגיל ממזרי שנקט כדי לזרז את התקיפה ולעקוף את ההתנגדות: הוא שלח כתב זר להגיש שאילתא על מתקן גרעין סורי. דגן מצטייר כאיש רב קסם אבל גם, אין דרך להגיד זאת – כמי שביצע עבירות בטחון שדה חמורות וצפצף על הכפיפות לדרג המדיני. כדי למנוע מתקפה באיראן הוא הלך שוב לאמריקה, הפעם לא לעיתונאי אלא לממשל, כדי לספר להם שהצמד ברק-נתניהו זומם מלחמה. לא הססנות או נחרצות מצטיירות כאן, אלא חוסר מעצורים.
לעולם לא נדע מה היה קורה אחרת, אבל במקרה הספציפי הזה יש, אם להשתמש במשל מדעי,  לא רק את קבוצת הניסוי אלא גם את קבוצת הביקורת: אביגדור ליברמן הצטרף לממשלת אולמרט כמה חודשים אחרי מלחמת לבנון השניה באחד האירועים המוזרים ביותר בתולדות הפוליטיקה הישראלית. עד אותו רגע הליכוד וישראל ביתנו היו ראש בראש בסקרים, 19-20 לכל אחת. ההחלטה של ליברמן להיכנס פנימה ושל נתניהו להישאר בחוץ הורידה את הראשון והעלתה את האחרון. מאותו רגע היה ברור מי מנהיג המחנה ומי רק שותף, גם אם שותף בכיר. אפילו בממד הפוליטי, השפעתה של התקיפה ההיא עדיין ניכרת היטב גם יותר מעשור אחרי.

מסע דיג, מסע ציד
להצטלם ואז להסתפר זה לא כמו להסתפר ואז להצטלם, אומרת דוגמה מתמטית ישנה על סדר פעולות החשבון. ובהשאלה לאהוד אולמרט: לטנף על המשטרה ואז לזכות בתהילה על הפצצת כור זה לא כמו לזכות בתהילה ואז לטנף.
לא צריך להיות פסיכולוג גדול כדי להבין מדוע מילא אולמרט 1,100 עמודים, רובם גדושי השמצות ורכילות על הפרקליטות ("בטהרנות מטורפת ועבירות פליליות חיסלה ראש ממשלה מכהן"), ברוך קרא ואילנה דיין ("גלגלו עיניים לצרכי רייטינג"), יעקב אחימאיר ("ארבעים שנה לא אמר דבר חכמה"), מני מזוז ("עשה את דרכו לעליון על גבי") והשופט דוד רוזן ("איננו ראוי לתפקידו"). יושב אדם על כיסא כתר בכלא מעשיהו, לידו ישנים שני מורשעים אחרים, והוא מכלה זעמו בעטים ובדפים.
אבל מה גרם לו, אחרי ששוחרר, גם לפרסם את הספר הזה? מדוע לא להתאפק ארבע יממות עם הראיונות, כדי לתת לצנזורה הצבאית לעבוד בחינם על טיפוח מורשתו? אישיותו התגרנית של ראש הממשלה הקודם התגלתה במלוא תפארתה המפוקפקת גם בספר שכתב, שכנראה כבר לא יהפוך למחזמר. במקום לדבר על הבור בקריה הוא הזכיר לכולם את בור האסורים שממנו השתחרר רק לאחרונה.
אף פעם לא נכתב ספר כה הרסני על פוליטיקאי בידי עצמו. בשבוע שעבר כתבתי כאן שהאדם היחיד שהספר של אולמרט יעשה לו שירות טוב הוא בנימין נתניהו, שיקבל גיבוי משמאל להתקפותיו על הפרקליטות. לאחר קריאה, הריני לחזור בי: נתניהו רק יפסיד מהספר. מתקפותיו של אולמרט על רשויות אכיפת החוק כה פרועות, כה צבועות, כה משוללות יסוד, עד שהן יצבעו בצבעים קונספירטיביים דומים כל טקסט שישמיע יורשו.
המשטרה איננה פוליטית. היא פשוט לא רואה בעיניים. במבט לאחור נראים חלק מההליכים נגד אולמרט כקנטרניים, מוגזמים במספר ובתוכן. רשויות החוק ניהלו נגדו 13 חקירות שונות, מהן מוצדקות מאין כמותן כמו הולילנד ומעטפות הכסף, מהן דחוקות כמו הבית ברחוב כרמיה, ומהן הזויות כמו הפשיטה על חדרו בכלא, כאשר ארבעה אנשי שב"ס מנערים את חפצי האסיר המועטים שלו, למצוא סודות מדינה בין דפי הטיוטה שכתב.
החקירות נגד אולמרט ונתניהו אינם מסע ציד, לא ולא, אבל לעיתים הן מסע דיג. עד מדינה אחד יותר מדי; שלושה ימי מעצר מוגזמים; קצה חוט ראשוני שהודלף בתור סוודר; התבטאות שחצנית של מפכ"ל שהחליט ליהנות במקום לנצח. עם אולמרט זה הלך יותר בקלות, כי הציבור והפוליטיקאים ניסו ממילא לעקור אותו מכס ראש הממשלה. עם נתניהו, על בסיס תומכיו הנאמן, זה יהיה אירוע רב נפגעים, גם למשטרה.
שבע הערות על סערת קלוגהפט-זנדברג
1.	והרי ידיעה שהגיעה זה עתה: יועצים אסטרטגיים הם חרב להשכיר. יום בימין ויום בשמאל, פעם בעד ופעם נגד. הנה עוד חדשה מתפרצת: פוליטיקאים בזמן בחירות אינם מופת של אמינות. הלם, תדהמה, דאגה וזעם.
2.	אמינותה של יו"ר מרצ החדשה תמר זנדברג נפגעה אתמול קשות . לו אישרה כבר לפני חודש שהיא נוהגת להיוועץ מעת לעת ברוטויילר הימני, היועץ האסטרטגי משה קלוגהפט, הדליקה הציבורית לעולם לא הייתה מגיעה לגובה הלהבות הנוכחי. התעקשותה להכחיש ולהתפלפל בדיעבד על ההבדל בין ייעוץ לבין ייעוץ בשכר, כמו גם האמנזיה שתקפה אותה הבוקר כשנשאלה על ידי קלמן-ליברמן בקול ישראל אם נפגשה עם קלוגהפט בשבת האחרונה ("אלה היו ימים עמוסים… אני יכולה לבדוק ביומן") רק העצימו את הנזק.
3.	בהעסקה (או עצות חינם, או פגישות ליליות, זה לא ממש משנה) של קלוגהפט, זנדברג הרגיזה קשות את המחנה שלה. אפשר להבין אותם: לו מועצת יש"ע הייתה לוקחת כיועץ את פורום החווה שדיברר בחדווה את החרבת גוש קטיף היא הייתה סופגת ביקורת דומה. בעצם, למה ללכת רחוק? המפכ"ל אלשיך שילם ומשלם מחיר ציבורי כבד על העסקת של היועץ האסטרטגי ליאור חורב שהאג'נדה הבוטה שלו נגד נתניהו מושפרצת לכל עבר ברשתות.
4.	יועצים אסטרטגיים, כמו שכבר כתבתי כאן פעם, הצליחו לאורך ההיסטוריה בעיקר במשימה אחת: לצייר את עצמם כאדריכלי נצחונות. למען האמת, השפעתם מוגבלת. מותר לנחש שזנדברג הייתה כובשת את ראשות מרצ בכל מקרה, גם אם בפער קטן מעט. 71 אחוז זה יפה, אבל גם 51 אחוז הופכים אדם למנצח בבחירות.
5.	הבעיה הקשה של מרצ תחת זנדברג תהיה בעיקר במתקפות על מאגר הקולות העיקרי שלה, מפלגת העבודה. כל מתקפה, כל ציוץ וכל נאום של זנדברג כנגד גבאי תיתקל מיד בקריאת הביניים: "זה קלוגהפט שם לכם בפה"?
6.	מותר גם לתהות על השמאל: לעלות לקבר ערפאת פחות בעייתי מלשכור את שירותיו של היועץ? ובפופוליזם פחות-עצמה: למה ההצהרה של זנדברג על הסכמה לישיבה בקואליציה עם ליברמן חמורה הרבה פחות
7.	בראיון שהעניק אתמול קלוגהפט ושודר ב"חדשות השבת" היו עוד כמה כותרות: הוא מתחרט על עוצמת המתקפות שהנהיג על ארגוני השמאל; הוא לא מצטער שהבית היהודי צנח כי הקו שהובילה המפלגה הפך את ביבי עצמו לבנט; והוא חושב שזנדברג יכולה להיות בנט של השמאל. על המשפט האחרון אפשר להתווכח לאור היממה האחרונה. מי הקלוגהפט שייעץ לזנדברג איך להיחלץ ממשבר קלוגהפט?

קלוגהפט: ימנים, אל תמתחו את החבל
ריאיון מיוחד של עמית סגל עם משה קלוגהפט, הקמפיינר של הימין שחצה את הקווים לאחר שהבין שאולי הגזים – והפך לאיש הקמפיין של תמר זנדברג: "זה רע למדינה שיהיה מחנה שלא עולה למגרש"
צפו בראיון המלא
השם משה קלוגהפט אולי לא יגיד הרבה לרוב הישראלים, אבל הוא אחד האנשים המשפיעים ביותר על השיח הציבורי בארץ בשנים האחרונות: אחרי שהצליח להפוך את השמאל והקרן החדשה לישראל לסוג של קללה, היועץ האסטרטגי הודה בריאיון מיוחד ל"חדשות סוף השבוע" ששודר הערב (מוצ"ש) שהוא הלך רחוק מדי.
מאז השתתף קלוגהפט בשורה של קמפיינים שהתחלפו בקצב מסחרר, אבל העיקרון נותר זהה: אגרסיבי, מחוץ לקופסה וללא שבויים. כך, כשארגון ימין ביקש הוא הפך כמעט בין לילה את "הקרן החדשה לישראל" מארגון עם דימוי מכובד לתנועת שמאל קיצונית מוקצה מחמת המיאוס, ואולי לאחד הגופים הכי שנואים במדינה. "אני חושב שזה היה הדבר הנכון לזמנו", ציין.
התפקיד המשמעותי הראשון שלו היה כיועץ המאבק של ההורים השכולים ממלחמת לבנון השנייה נגד ממשלת אולמרט ולדבריו הוא זה שייעץ להם לפוצץ כנס בהשתתפות ראש הממשלה דאז. בסופו של דבר המאבק אמנם נכשל, אך היועץ אמר כי הוא היה "הפגיעה במערכת החיסונית של אולמרט שבסופו של דבר נפל בחקירות".
אחרי אותו קמפיין הוא הצטרף לבנט ושקד. תוך חודשים ספורים, הפכה השלישייה מאלמונית לחלוטין לאחת החבורות החזקות ביותר בפוליטיקה הישראלית: "זו הייתה התחלה של חילופי האליטות בישראל, זה לא דבר שעושים באהבה, זה לא חומוס". בריאיון קלוגהפט הודה כי הוא עומד מאחורי הקמפיין הפרסונלי והאגרסיבי נגד יוסי יונה בו השווה אותו לארגון החמאס, זה שבנט כבר התנצל עליו בכנסת. "אני מתחרט על זה", אמר היועץ שטען כי "בנט לא ידע מזה".
"ימנים – אל תמתחו את החבל"
הקדנציה האחרונה עמדה בסימן הגברת הלחץ על ארגוני השמאל, בין היתר "קמפיין השתולים" שיצא נגד חברים בארגוני שמאל, ועליו אמר: "מה שנאמר בקמפיין זה כשמחבל יוצא מהבית הוא יודע שיהיה לו ליווי משפטי צמוד מארגונים מסוימים של הקרן החדשה, כמה מפתיע. אם אנשים חושבים שזה דבר לגיטימי – בבקשה. אם אנשים מתביישים בזה כנראה שיש סיבה".
עם זאת קלוגהפט סיפר שאותו קמפיין גרם לו להבין שהוא עלול להביא למעשה לפגיעה פיזית באנשים. "כשחברים שלי מהצד השמאלי אמרו לי 'ממליצים לך להתחיל להירגע כי משהו רע יכול לקרות'. היה לי איזה 'קנאק' שאני באמת מאמין להם, אני מאמין היום לתחושת רדיפה שיש לאנשים מהשמאל".
את הקווים חצה ב-2016 כשעבד עם אראל מרגלית בפריימריז למפלגת העבודה. את המהלך הסביר בכך שזה "קשור לעובדה שאני חושב שזה רע למדינה שיהיה מחנה שלא עולה למגרש, אני חושב שזה רע למדינה שיש מחנה שמתבייש להגיד 'אני שמאלני'. היה פה עניין אמיתי של לשנות את השיח במדינה".
כשנשאל האם השריפה שהצית בימין יצאה משליטה השיב: "היא על סף לצאת משליטה", והוסיף כי מחנה הימין אינו אנדרדוג אבל עדיין יש לו תודעה כזו. "אני, משה קלוגהפט, שעשה כמה קמפיינים נוקבים או יותר מכך נגד השמאל רוצה להגיד לימין – אל תמתחו את החבל".
בריאיון הוא חשף שגם עבד עם תמר זנדברג – ואף מצא קווי דמיון בינה לבין בנט. את זנדברג הוא הכיר על הסט של הסדרה החדשה שכתב, "שלטון הצללים" (שתשודר בקרוב ב-HOT).
האם יש מועמד לא חרדי שעוד יכול לזכות בראשות עיריית ירושלים?
בישראל יש 75 ערים שונות, אבל רק ראש עיר אמיתי אחד: רון חולדאי. תל אביב היא הרשות המקומית היחידה בישראל שקופתה מלאה מספיק כך שאינה זקוקה לדבר מהממשלה בירושלים. כל שאר הערים מחזיקות לשכת ראש עיר, אבל שולחות את היושב שם למסע תחינות בן חמש שנים על דלתות השרים.
ירושלים, למרבה הצער, איננה שונה. למעשה, מצבה אפילו חמור יותר. הרכב האוכלוסייה ומיעוט מקומות הפרנסה הופך אותה לקבצן של המדינה. יש פער עצום בין היוקרה שבתפקיד (לראש עיריית גבעתיים, למשל, יהודה עמיחי לא טרח להקדיש שיר) ובין היומיום המדכא. הישגו הגדול של ניר ברקת בעשר שנות כהונתו היה הגדלה דרמטית של המענקים הממשלתיים לבירה. בלעדיהם, הבירה הייתה בדרך להפוך למצבור מדכא של שיכוני עוני סמוך לכותל.
מצבה של ירושלים משתקף היטב במצבת המועמדים. בעבר התמודדו על הנהגתה שרים וחברי כנסת שראו בה מקפצה. כעת נמצאים על קו הזינוק שורת מועמדים אלמונית למדי בציבור הרחב.
משה ליאון יתמודד בפעם השניה. ב-2013 הוא הפסיד לברקת למרות חבירה בין דרעי וליברמן. הפסדו סימן את תחילת השקיעה האלקטורלית של ש"ס וישראל ביתנו. מועמדותו נתפסה אז כחוצנית ("האיש מגבעתיים"), אבל אחרי חמש שנים של תשלום דמי רצינות בעיותיו אחרות. החרדים שתמכו בו אז בהמוניהם יתקשו לתמוך באיש של ליברמן בגלל שבסבירות גבוהה הקיץ הקרוב יעמוד בסימן התכתשויות עם שר הביטחון על חוק הגיוס. ליברמן עצמו פחות להוט לתמוך בליאון שיצא נגדו בפרשת המרכולים, אבל בעיקר כיוון שאין לו עניין להתגייס למירוץ בלי שיידע שהסיכויים לנצח גבוהים מאוד.
החרדים יצטרכו להכריע אם הם מעוניינים להציב מועמד. איזה אבסורד: שיעור החרדים בעיר עלה ב-15 השנה האחרונות, אבל מאז 2003 לא ניצח חרדי או מועמד שנתמך בידיהם. הפילוג כבר עשה בהם שמות בשני המירוצים האחרונים, עד כדי כך שהם שוקלים כעת לא להציב כלל מועמד, כמו בפעם הקודמת. גם מבחינה הסברתית נוח להם שלאינטרסים שלהם ידאג ראש עיר גלוי ראש או חובש כיפה סרוגה.
יו"ר התעוררות, עפר ברקוביץ', עד לאחרונה סגן ראש העיר, ינסה לזכות בתמיכת החילונים בעיר. עלייה לסיבוב שני, אם יהיה כזה, תהווה הצלחה מרשימה למפלגה בת עשור בלבד.
אל הואקום היחסי הזה עשויים להיכנס בכל זאת, ברגע האחרון, שמות מוכרים יותר ברמה הלאומית. השר זאב אלקין הוא השם הבולט כרגע. אפשר להניח שאם יתמודד זה יהיה אחרי שהבטיח את תמיכת החרדים, וגם, בסבירות לא מבוטלת, עם הבטחה מנתניהו לכהן במקביל לראשות העיר גם בתפקידו הנוכחי כשר לענייני ירושלים (הבטחה שניתנה לברקת והופרה אחרי הבחירות הקודמות). אראל מרגלית, הנמסיס של ברקת ורחל עזריה ישתעשעו גם כן, אבל סיכוייהם נראים נמוכים יחסית.
הדמוגרפיה המיוחדת של ירושלים הופכת את הציבור הדתי-לאומי לזה שיכריע את זהות ראש העיר. החרדים הם כמעט רוב, אבל מפוצלים; החילונים רוב אבל לא באים להצביע; הדתיים לאומיים במרכז. מי שרוצה לדעת את זהות ראש העיר הבא, מוטב שיקפוץ בשבת עם קיש קישואים לבית כנסת בקטמון או ברחביה.
הצטרפותו של ניר ברקת למירוץ לרשימת הליכוד מעמיסה עוד על הפקק הענק בנתיב לראשות הליכוד. גדעון, ישראל וגלעד תזמנו חמש-עשרה שנה. ראש הממשלה זיכה את ברקת בכבוד שהוא מעניק בדרך כלל רק לרעייתו, הגברת נתניהו: סרטון תמיכה בפייסבוק.
הצטרפותו של ברקת, יחד עם זו הכמעט ודאית של השר יואב גלנט על משבצת הבטחוניסט וחיים ביבס על תקן הנהגת השטח, משרתת את נתניהו בכך שהיא יוצרת הנהגה עתידית אלטרנטיבית לזו הנוכחית. מה אכפת לנתניהו שיריבו הנערים לפניו, גם אם רוב הנערים מבוגרים בעשור מהגיל שבו היה הוא כשכבש את ראשות הליכוד לפני רבע מאה בדיוק. במקום שיעסקו במריבות מולו לצרכי שדרוג, הם יתמודדו עם המצטרפים הטריים בניסיון לבלום ניסיונות שנמוך.
אל לברקת להשלות את עצמו: הוא לא יהיה כנראה שר החוץ הבא וגם לא שר האוצר. צמרת הליכוד לא תגיע לצמרת הממשלתית כל עוד נתניהו בסביבה. מקסימום למשרד בינוני.
ניפגש במאי
נשיא ארצות הברית דוחה את ביקורו בארץ ממאי ליולי; הסקרים ממשיכים להאיר פנים לנתניהו ולליכוד. שואל את עצמו השואל החשדן: האם בחירות בחודשים הקרובים שוב על השולחן?
הכנסת תשוב מפגרתה בסוף אפריל ותצא לפגרה הבאה כעבור שלושה חודשים. בתקופה הזו חייב לעבור חוק גיוס חדש, אבל על אף הפיוס המרגש לפני שבועיים, הסכמה על נוסח חדש עדיין אין. כשמדובר בנושא כה נפיץ ובאוסף מפלגות שמדשדש על גבול אחוז החסימה, מוקדם להעריך בביטחון שחוק מתוקן יגיע בכלל לאישור בשלוש קריאות.
אבל זו אשליה אופטית, כי לא חוק הגיוס יקבע אם תהיינה בחירות בקרוב, אלא רק נתניהו. להלן ההסבר: בחירות בישראל נערכות בדרך כלל שלושה חודשים וחצי מיום הקדמתן. משבר הגיוס יגיע לקראת סוף המושב, אבל כדי לקיים בחירות בחודשים הקרובים יש צורך לקבוע זאת כבר בשבועיים הראשונים של המושב. הרי ביולי ואוגוסט אין בחירות, באוקטובר יש בחירות מקומיות ובספטמבר חגים, למעט יום השלישי הפנוי היחיד, בארבעה בחודש. לנתניהו אין טעם בבחירות ארוכות, ולכן אם הוא רוצה אותן במועד הזה, הכנסת תהיה חייבת להתפזר לכל המאוחר עד אמצע מאי. יש לו חודש וחצי להתלבט, להכריע וליזום מהומת ענק. כי הבעיה היא לא המועד, אלא התירוץ.
הנה הצעת הגשה, אם רוצים: נתניהו יודיע על חוק לגירוש מסתננים כולל פסקת התגברות בבג"צ. כחלון יתנגד. הם יחליטו להיפרד ברוח טובה וללכת לבחירות על הנושא, שכולל הכל: יהדותה של המדינה, ימין, דרום תל אביב נגד הצפון והציבור נגד התקשורת. אחרי יום העצמאות נדע.
היום היית הופך ויראלי, דוקטור: מכתב לעזריאל קרליבך
לכבוד עזריאל קרליבך,
תל-אביב
 
מר קרליבך היקר.
אני מקליד אליך את המכתב הזה. המילה הזו אולי איננה מוכרת לך, כי באה לעולם הרבה אחרי לכתך, יחד עם המילה "מבזק" והמכשיר שאפשר להניח בכיס המקטורן ולכתוב עליו מאמרים שלמים. בעצם, גם מקטורן כבר אין. עיתונאים אינם הולכים בימים אלה לעבודתם בחליפת שלושה חלקים. הם יושבים באולפן עם ז'קט ועניבה אבל לובשים ג'ינס תחת השולחן.
לבד מזאת הכל כשהיה, אבל אחרת. העיתונות בזויה אבל נחשקת. אזרחי ישראל מביעים בה חוסר אמון מובהק אבל צורכים אותה בשקיקה יותר מבכל מדינה אחרת. לולא החזיקו בעקשנות באמונה היהודית כל כך בכוחה של המילה לייצר מציאות, ספק אם היו זועמים כל כך על יצרני המילים. כמה מילים עפות מעל ראשינו, דוקטור קרליבך. זוכר איך התגאית במעריב על ארבעת עמודיו, מספר חסר תקדים עד אז בדברי ימי פלשתינה? עיתונך שהתפרסם היום, 21,523 במספר, כולל בערך פי מאה עמודים.
אולי כי בניגוד להספדים, לא מוסד העיתונאי מת אלא מוסד העורך. מלאה הארץ עיתונאים והתרוקנה מעורכים עם טוש אדום ומספריים. הכל שדיר וכתיב.
הכל כשהיה, אבל אחרת: מהדורות הערב, שהחליפו את עיתוני הערב, עדיין מטלטלות ממשלות. העיתונים והמפלגות עדיין קשורים קשר הדוק אבל היום לא לפוליטיקאי יש עיתון, אלא לעיתון יש פוליטיקאי. העיתונות כבר אינה הצופה, כשם העיתון העברי הראשון שבו כתבת. היא הפכה לשופט ולאוהד, ולעתים אפילו יורדת למגרש ומצטרפת לאחת הקבוצות. יש הטוענים שעכשיו היא הגיעה לשלב הכדור, שפוליטיקאים בועטים בו.
נערי העיתונים שצעקו בגרון ניחר את הכותרות הראשיות פרשו ואיש לא החליף אותם. מי בכלל מחכה עכשיו לבוקר כדי לדעת מה קרה אמש? העיתונאים בשנת השבעים לישראל עסוקים בלנבא מה יהיה מחר, כי הדיווח על האתמול נשדד מהם בידי תקשורת מוזרמת אלקטרוניקה, מוזרקת נתונים. כן, זה קצת מוזר דוקטור קרליבך, אבל כשכתב יוצא היום לסקר אירוע, עד שישוב ממנו כבר התיישן האירוע והתייתר הכתב והקורא עבר הלאה.
העיתונות קורסת ברחוב ופורחת בפוליטיקה. המדינה הזו, שנהרתה במאמר עיתונאי וראש ממשלתה הראשון היה עיתונאי, בוחרת בהם בהמוניהם לכנסת. אחד מכל שמונה נבחרים משך פעם בעט או אחז במיקרופון.
זוכר את ההונגרי הצעיר למפל, הצעיר הגוץ שמינית למזכירך כי כל קודמותיו התאהבו בך נואשות ונמאס לך מהסיבוכים שנגרמו לך? אז הוא כיהן כסגן ראש ממשלת ישראל. בנו, שטוריו מכרו כל כך הרבה עותקים של מעריב מוזכר עכשיו נכבדות כראש הממשלה הבא. והכי מוזר, לא תאמין: יריבו הגדול טוען שלפיד, דור שלישי למעריב, בכלל נתמך בידי הנכד של מוזס. לא משעמם פה, דוקטור.
 
אבקש לנחם אותך: גם למוזסים לא חסרות צרות.  המשפחה שאת עיתונה נטשת כבר סלחה. אויבים חדשים השכיחו ממנה שנאות ישנות. ואיזו שנאה מפוארת זו הייתה: עוד הרבה שנים אחרי לכתך, כשאירעו תאונות או פיגועים ברחוב הנושא את שמך, כתבו בידיעות "סמוך לרחוב לינקולן" או "ליד השוק הסיטונאי". הכל, רק לא להזכיר את השם קרליבך מעל דפי העיתון שנטשת. הפעם הראשונה שבה הזכירו ב"ידיעות" את גשר מעריב הייתה כאשר פוצץ לפני כמה שנים בטקס חגיגי. אפרים קישון, העולה הצעיר עם המבטא הנורא שהבאת לכתוב בעיתון בטח היה כותב על הטקס המגוחך ההוא פיליטון נפלא.
גם ההסתבכות הפלילית האחרונה שמערבת ראש ממשלה ואת הנכד של יהודה מוזס, לא תפיל אותך מכיסא העץ שהבאת איתך מגרמניה למבצרך בחדר העבודה בתל-אביב. הרי אתה היית הראשון שהתייצב חזיתית מול המוזסים. בגיליונו הראשון של מעריב כתבת: "למה יצאנו מידיעות? כי אנחנו עיתונאים, לא לבלרים. בעיתון נעשו דברים נגד רצוננו, נגד מצפוננו". וחברך למערכת שלום רוזנפלד הסביר: "כמו שיש בותיקן אינדקס של ספרים שמותר ואסור, כך היה אצל מוזס אינדקס של אנשים שמותר ואסור לכתוב עליהם. מוזס לא היה לו פרינציפ פוליטי, הוא לא רצה לכוון את העיתון ימינה או שמאלה או למרכז. הוא ניסה למנוע ביקורת על עסקים שמפרסמים בעיתון. הוא בא עם איזה עיפרון אדום עובר על עמודים ואומר: את זה אני מבקש להוציא".
 
אמנם רקדת עם המילים ואלס איטי, מערב ועד ערב, והיום זה סטפס מסחרר בין פוש לפוש, אבל דומני שהיית מסתגל בקלות לקצב החדש. הרי אתה זה שהביא לעיתונות העברית את בשורת הניו ג'ורנליזם. כפי שמעריציך תיארו אותך, היית הראשון שבמקום לדווח על גשם שירד בתל-אביב סיפרת לקוראים "נרטבתי ואני נרגז". כי כדי שמילים יישארו חיות הן אינן יכולות להיות יבשות.
לא היית מהאובייקטיביים: כשזעמת על הסכם השילומים הפך מעריב למפלגת אופוזיציה שטלטלה את ממשלת בן-גוריון. ההשקפה הימנית שלך, כמו שקוראים לה היום, כמעט נכחדה מהעיתונות העברית בשני הדורות שאחריך, אבל דומה שהיא חוזרת לחיים בכוחות מחודשים.
אם לסכם: בשנות השישים היו מצטטים אותך, בשנות השמונים לועגים לך על הכתיבה הפטריוטית בגוף שני רבים; בשנות האלפיים לא היו יודעים מי אתה. אבל היום נראה לי בכנות שהיית הופך לויראלי. זה לא עלבון נגיפי, להפך; בעיתונות של היום זו הגדולה שבמחמאות.
כך למשל כשכתבת ב-1955: "לא עניין הגבולות הוא מקור הסכסוך בינינו לערבים, אלא הפסיכולוגיה האיסלאמית. בין עולם האיסלאם לעולם המערב, אין אף מילה משותפת, לא הייתה ולא תהיה. עם הכול אתה יכול לדבר 'ביזנס', אפילו עם השטן, אך לא עם אללה… אנחנו מוסיפים חטא על פשע כשאנחנו מסלפים את התמונה ומצמצמים את הוויכוח לסכסוך גבולות בין ישראל לבין שכנותיה. כיבוש בכוח החרב בעיניהם, בעיני האיסלאם איננו עוולה, להפך. דאגה לפליטים, לאחים מנושלים, איננה מתחום עולם מחשבתם. אללה גירש, אללה ידאג. על-ידי מה שאנחנו מתדיינים עמהם על בסיס מושגים מערביים, אנו מלבישים פראים גלימת צדק אירופית. במקום להזעיק את עמי העולם, אנו מרדימים אותם. זהו יסוד טעותנו, ולעניות דעתי, סוד בדידותנו וכשלונותינו. האמת היא שהאויב הוא רוח האיסלאם. הוא המוקש הטמון לשלום תבל, וכל עוד לא נתאמץ ולא נצליח להנחיל לעולם החופשי את הידיעה הזאת, נהיה אנחנו תמיד הקורבנות הראשונים של "אי ידיעתו".
כן כן כבודו, הכל כשהיה, ואולי לא אחרת.
ועל הודו שלך, שגילית לישראלים והפכה לתחנת חובה בחייו של כל צעיר ישראלי, נתכתב ברשותך בהזדמנות הבאה.
חג שמח דוקטור קרליבך,
השימוע של צוקרברג בקונגרס ישפיע גם על הבחירות הקרובות בישראל
הופעתו של מרק צוקרברג, מיליארדר לחוץ בן 33, בפני ארבעים סנאטורים חדים כזאבים רעבים, תשפיע בקרוב מאוד, בקרוב ממש, גם עלינו כאן. לכאורה עסקה הופעתו בדליפת נתוניהם של גולשי פייסבוק אמריקנים ברובם ובניצולם בידי רוסיה. אבל התחייבויותיו בשימוע ישפיעו בקרוב גם בארץ, וגם אצל מי שלא חושש שפוטין יתערב בקרוב לטובת אורלי לוי או אלי ישי.
מי שסבור שבישראל התופעות של השפעה פוליטית בבחירות מורגשות פחות רק מעיד בכך על יעילותה המטרידה של פייסבוק בשכנוע פוליטי יעיל, בחתימה נמוכה מאוד. זה איננו קמפיין שהולם לך עם פטיש של תשדירים על הראש כמו במאה הקודמת אלא כזה שמשנה את עמדתך בהזרקה תת עורית, תוך ורידית, עם אלחוש. שינית את דעתך אפילו בלי לדעת מי ומה שינה אותה.
השינוי העיקרי בין בחירות-פייסבוק לבחירות-טלויזיה הוא המסר האחיד. בעבר התמקדה כל מפלגה בסיסמא אחת ("פרס יחלק את ירושלים, "ישראל מחכה לרבין", "רק שרון יביא שלום"), גג שתיים-שלוש. מסר אחד כוון למיליוני מצביעים. בעידן כזה, כבר אי אפשר לספר לעולים ברוסית שאתה נגד כפייה דתית ולחרדים בקווי הנייעס שאתה בעצם תומך בחיזוק מעמד השבת. דרעי וליברמן ניסו להריץ כך את משה ליאון לראשות עיריית ירושלים לפני חמש שנים; המסר הכפול הגחיך את המועמד וחיסל את המסר.
ובכן, לא עוד. המידע שנצבר בפייסבוק על כל גולש מאפשר להריץ קמפיין כמעט לכל מצביע. חברת קיימברידג' אנליטיקה, שפעילותה עומדת במוקד הטלטלה האחרונה, סייעה על פי עדותה לטראמפ לשכנע גברים תומכי-דמוקרטים שקלינטון קרירה; מהגרים שהיא גזענית; ופועלים קשי יום שטראמפ הוא הפתרון לבעיותיהם. את אלה היא שכנעה להישאר בבית ואת אלה לבוא להצביע, לפעמים במסרים סותרים ממש, ובלי שהנמען ייחשף למניפולציה. הפרסומות, בניגוד לאלה שהכרנו מהטלויזיה ורובנו כבר מגיע אליהם עם פילטר הגנה וסקפטיות, מוסוות בפיד של פייסבוק כפוסט רגיל, דבר שמגביר מאוד את יעילותן.
דרך אחרת להשפיע היא להקים דפים פיקטיביים שיפיצו מסרים שליליים, אלימים ולא מכופתרים שקמפיין דרך-המלך של המועמד איננו יכול לפרסם. בבחירות שנערכו אשתקד לראשות העבודה התנהל מסע אינטרנטי יקר להחריד (וגם, בדיעבד, לא כל כך יעיל) נגד מי שנבחר לבסוף, אבי גבאי. מאחורי הקמפיין עמד מועמד אחר, מן הסתם אחד כזה שכסף לא היה בעיה בשבילו. מעניין במי מדובר. מתקפות אנונימיות דומות נערכות בימים אלה גם על יאיר לפיד וכן על שרים מסוימים בליכוד.
המתקפה על התודעה מתנהלת בשתי הדרכים, ובשתיהן מתכנן עכשיו מרק צוקרברג להילחם. בעדותו בסנאט הבטיח מייסד פייסבוק שבקרוב נוכל "להקליק על כל מפרסם או דף ולראות את כל המודעות שהוא מריץ. כך תוכל לראות אם המפרסם מפיץ מסרים שונים לסוגים שונים של אנשים, ואני חושב שזה אלמנט משמעותי של שקיפות".
ביחס לדפים הציבוריים, הוא הבטיח תהליך אימות לכל מפרסם פוליטי, כך שלא יוכל יותר לנהל עמודים נגד מועמד אחר בלי שנדע מי עומד מאחוריהם.
כשבנימין נתניהו שריין עשרה מיליון שקל לפני עשור לקמפיין האינטרנט זה נתפס (וכנראה באמת היה) כבזבוז כספים משווע. אבל חדי השמיעה והראייה יכולים להבחין בהסטה משמעותית ביותר של תקציבים לכיוון זירת ההשפעה של פייסבוק וגוגל. הבטחתו של צוקרברג, אם אכן תתממש, תעצור את מה שהוא עצמו הגדיר "מרוץ חימוש" ותסדיר שוק פראי מאוד. כמה חברות עלומות במשרדים מהודרים יפסידו, הציבור ירוויח.
מדוד לוי לאורלי לוי: המשפחה שמדאיגה את נתניהו
סקרים אולי שווא ידברו, אבל לאורך זמן המגמה הייתה ברורה: מאז חודש נובמבר האחרון ועד החודש שעבר, משך כל החורף, הליכוד התחזק בכל סקר באופן עקבי. בחורף האחרון הוא שאב את קולות שאר מפלגות הימין וצבר פער משמעותי על פני יש עתיד. בחודש האחרון המגמה הזו התהפכה בכל סקר שפורסם, לאיבוד קל של מנדט-שניים. כיוון שמגמה היא הדבר החשוב היחיד, נשאלת השאלה: מדוע?
אפשר לייחס את זה לשערוריית המשואות, או לזגזוג בנושא המסתננים, אבל דומה שהתשובה פשוטה יותר: בחודש האחרון לא חלו שום התפתחויות בתיקי נתניהו. המהדורות נפתחו באיראן ובסוריה, בשטפונות ובמסתננים, אבל לא בפרשות 1000, 2000 ו-4000. זה עד כדי כך פשוט: הציבור הימני מצטופף סביב מנהיגו אל מול מה שהוא רואה כהזנה הדדית של המשטרה והתקשורת, אבל כאשר סדר היום חוזר לפסים נורמליים לראש ממשלה הוא מחויב פחות. כאשר יענו אותו כן ירבה וכן יפרוץ, אמר נתניהו. אל דאגה, בשבוע הבא, לפי הפרסומים, הוא כבר נדרש לחקירה נוספת.
האם יש אח ורע בעולם לתופעה שבה אדם אחד ירכיב ממשלה עם שני דורות? הצרה העיקרית של בנימין נתניהו בשנות התשעים הייתה דוד לוי. הבת של לוי עשויה לגרום לו את כאב הראש עמוק לתוך העשור השלישי של המאה הנוכחית. הסקרים האחרונים אמורים לצנן את החשק של ראש הממשלה בבחירות. משפחת לוי לא אוהדת, בלשון המעטה, את ראש הממשלה הנוכחי. זו אחת הסיבות שנתניהו לא תמך במועמדותו של דוד לוי לנשיאות גם מול ראובן ריבלין שנוא נפשו. הוא סולד מעמדותיה הכלכליות כמו שהיא סולדת משלו. לוי, אינדיבידואליסטית קיצונית בלשון המעטה, הביעה בקול גם את הסתייגותה מהמתחרה העיקרי, יאיר לפיד ("דוגמן") וסביר יותר להניח שתעדיף את נתניהו על פני הרפתקה מהמרכז-שמאל. אבל זה עדיין בעייתי. הכרזה על בחירות עכשיו פירושה שלאחריהן, גם אם ישיג הישג משמעותי, ייקלע למשא ומתן גיהנומי. בנט וליברמן יתקוטטו על תיק הביטחון, ועכשיו גם מסתמן מאבק בין כחלון ולוי על תיק האוצר.
אז למה למהר? שלשום פורסם שהיועץ המשפטי לממשלה מבקש השלמות חקירה בתיקי 1000 ו-2000. המשמעות היא שאין לצפות להכרעה של מנדלבליט לפני 2019. כל השותפים יעדיפו לתת ללוי להישחק עוד כשנה, והעיכוב הצפוי, תרתי משמע, בהכרעה על עתידו המשפטי של ראש הממשלה, נותן לכולם אורך נשימה. לוי מכרסמת בכולם, הם מקווים שהזמן יכרסם בה.
הקיץ האחרון
זה כנראה הקיץ האחרון של רוני אלשיך במשטרת ישראל. לא רבים יתגעגעו אליו כאשר יסיים את תפקידו, כפי שסוכם, בנובמבר 2018, מקץ שלוש שנים.
אלשיך רוצה הארכה, רוצה מאוד. הטקסטים שנשמעו מפי "מקורביו" שידרו מסר פולני בסגנון "אני אסתדר בלי" שלמעשה מעיד על רצון עז לקבל שנה רביעית. ספק אם הדרך שבחר תעזור לו. מעבר לדרישה מנתניהו לפסול את עצמו (שממילא לא רלבנטית, כי הכהונה מסתיימת אוטומטית ללא צורך בהצבעה) "מקורביו" השתלחו בשר לבטחון הפנים גלעד ארדן ואמרו שאם לא יאריך את הכהונה זה יהיה רק בלחץ מרכז הליכוד. אגב, המרכז לא בוחר את הנציגים מאז שליאור חורב היה יועצו של אריאל שרון.
יחסי ארדן ואלשיך מתוחים מאוד בשנה האחרונה, אבל עד עתה שני הצדדים הקפידו זה בכבודו של זה. לשכת המפכ"ל העבירה מסרים שהתדרוך נגד השר לא היה על דעתה, אבל איכשהו דוברות המשטרה שמנוסה מאוד בהכחשות (לעיתים לא הכי מדויקות) לא טרחה עד עתה להבהיר שהדברים אינם על דעתו של המטה הארצי. יש בהם גם כשל לוגי: אם אלשיך טוען שהשר לבטחון הפנים יסיים את כהונתו בלחץ הליכודניקים, האם הוא מודה בדיעבד שגם מינויו – מתנחל חובש כיפה סרוגה ממוצא מזרחי – היה צעד שכוון למצוא חן בעיני המתפקדים?
אם לסכם: אלשיך רוצה הארכה, נתניהו היה שמחים  לסיים את כהונתו בבעיטת עונשין.
אחד משניים
חצי שנה לפני הבחירות המקומיות, אפשר כבר לקבוע במידה רבה של ביטחון שראש עיריית ירושלים הבא יהיה אחד משניים: זאב אלקין או משה ליאון. יש עוד מועמדים, אבל אלה מסתמנים כמועמדים הריאליים היחידים.
ליאון תלוי נואשות בקול החרדי. אריה דרעי, שהריץ אותו בפעם הקודמת, מעוניין מאוד להצליח הפעם, אבל הוא גם לא מעוניין להיכשל פעמיים עם אותו מועמד. לכן, הוא יתייצב בגלוי מאחורי המועמדות רק אם יקבל את תמיכת החרדים האשכנזים, בדגש על החסידים. הם, מטבע הדברים, לא ששים לתת לדרעי הישג כזה.
בחוגים החסידיים (ולא רק בהם) נשמעה השבוע הטענה המרתקת הבאה: לטענתם, ליברמן ודרעי שהריצו את ליאון בפעם הקודמת מקדמים אותו גם עכשיו. לפי הטענה, ליברמן לא מגיע עם גייסות של מצביעים אלא עם סחורה אחרת: חוק הגיוס. כמה עסקנים חרדיים מוכנים להישבע שליאון מנהל את המגעים על חוק הגיוס מול החרדים. הדיל לא נאמר במפורש, אבל הוא ברור: אם תתמכו בליאון נוכל להגיע למתווה גיוס שתוכלו לחיות איתו. אם לא – פנינו לפיצוץ. ליצמן וגפני לא מתלהבים מליאון, אבל מתלהבים עוד פחות מכישלון במשימה העיקרית שלשמה נכנסו לממשלה הנוכחית.
ליאון מכחיש בתוקף את הדיווח ומגדיר אותו "קשקוש". מקורבי ליברמן טוענים שהוא לא תומך בליאון ולא מתכוון לעשות זאת, והדיל נראה כמו המצאה קלאסית של מתחריו.
וזה משאיר אותנו עם זאב אלקין: השר לענייני ירושלים צריך לקבל החלטה דרמטית, לעזוב את הבריכה הלאומית לחמש שנים שבהן סביר מאוד שיתנהל קרב ירושה בליכוד, וללכת לזירה המוניציפלית. בהצבעה חופשית מול ליאון הוא יזכה כנראה לרוב משמעותי בקרב הציבור הדתי לאומי ויזכה גם לנתח מסוים מהחסידויות. אבל כמתמטיקאי חובב הוא ודאי מודע לדמוגרפיה העירונית שמחייבת אותו לגרוף כמעט תשעים אחוז מקולות הציבור הלא חרדי בעיר, משימה שרק ניר ברקת עמד בה בדור האחרון.
המאבק בין אלקין לליאון לא יגיע כנראה עד לקלפיות. במונחים ביטחוניים, הם מנהלים עכשיו את המב"ם, המערכה שבין המלחמות. אחד מהם יזכה ברוב גדול, והשני יוותר.
בג"צ לא היה שם בשביל החלשים. פסקת התגברות עכשיו
בעשור שעבר כונסה ועדת החוקה של הכנסת לישיבה חגיגית בהשתתפות נשיא בית המשפט העליון של הכנסת. שופטים וחברי כנסת החמיאו זה לזה והדגישו את החשיבות על שמירת ההרמוניה בין הרשויות.
ואז הגיע חבר הכנסת מיכאל איתן. בר' הגרונית שלו הוא השבית את החגיגה. ביניכם ובינינו לא צריכה לשרור הרמוניה אלא מתח, אמר. זה לא אסון, הסביר, אלא להפך: זה טבעו של המשטר הדמוקרטי. המתח בין הרשות השופטת לשתי אחיותיה בריא לאין שיעור יותר משקט מדומה, שהוא רפש. איתן היה פרלמנטר גדול.
יום אחד ב-2003 הוא נעמד על במת הכנסת והתחיל לצעוק בקול גדול. לצעוק ממש, בקריאות שבר. מה קרה למיקי שלנו, תהו כולם. מסתבר שבצהריים פסל שופט שלום בתל אביב חלק מפקודת מס ההכנסה שאישרה הכנסת. אודה ולא אבוש: הצעקות של איתן לא נכנסו לכתבתי ביומן הערב של גל"צ. היה נראה אז סביר לגמרי שמשפטן זוטר ימחק מספר החוקים מה שכתבו 120 נבחרי העם, ואיש לא יעמיד אותו במקומו. הרי אהרן ברק אישר.
הפעם הזעקות נשמעות לא בבית המחוקקים אלא מבית המשפט. נשיאת העליון, שופטיה ודובריהם בתקשורת ובכנסת קובעים שפסקת ההתגברות תחסל את הדמוקרטיה ותקרב את הפאשיזם. מוטב  לכולנו להיזכר במיקי איתן, כדי להבין מה קורה פה: ניסיון לחסל ויכוח לגיטימי בין המחוקקים והשופטים באמצעות תיאורו של הצד השני כפשיסט, רודן ואנטי דמוקרט. זה איננו דיון בוגר במעמד רשויות השלטון אלא ניסיון בריוני להלך אימים. ראוי לדיון כה חשוב להתנהל על בסיס עובדות ולא על בסיס היסטריה, וזה בדיוק מה שאעשה כאן.
 
הכפתור האדום
הענקת הזכות לפסול חוקים היא, במונחים דמוקרטיים, מתן הכפתור האדום לנשק גרעיני. לפני שבוע נזעקה התקשורת כשאושר חוק שמאפשר לראש הממשלה ושר הביטחון להכריז על מלחמה לבדם. בדומה, פסילת חוקים שהתקבלו בידי נציגיו של רוב הציבור היא סמכות דרמטית. לא הגיוני שניתנה לפני 26 שנה בן לילה, לא במפורש, ברוב מקרי של 32 ח"כים ובלי דיון ציבורי. ואם ניתנה ברוב כזה, למה דרושים היום 70 ח"כים כדי להתגבר עליה, כמו שדורשת הנשיאה חיות? האם חלה אינפלציה בשוויה של אצבע של ח"כ ולא סיפרו לנו? או שהמתמטיקה שונתה ו-69 זה פחות מ-32?
האם לפני 1995, כשהחלה ה"מהפכה החוקתית" לא היינו דמוקרטיה? האם עד 1995 פוליטיקאים כלאו יריבים פוליטיים, אסרו על הפגנות ומנעו ממרצ והעבודה להתמודד בבחירות, ואז הגיעו אבירי העליון והצילו את הדמוקרטיה?
אבל מה שהיה – היה. אם בג"צ פוסל חוקים כבר 26 שנה כדי להגן על המיעוט ועל החלשים, לא חייבים לשנות. אם זה לא שבור אל תתקן את זה, אומרים האמריקנים.
האם זה באמת לא שבור?
כדי למנוע מהכנסת להחזיר לעצמה את הזכות להגיד את המילה האחרונה בנוגע לחוקים, ראוי שבג"צ יגיע אלינו עם תיק הישגים מרבע המאה האחרונה. תיק שיוכיח את הטענה שנשמעת שוב ושוב: שהרוב הדורסני בכנסת מבקש לרדוף את המיעוט ולפגוע בזכויות האזרח, אבל בג"צ בולם זאת.
ובכן, תיק כזה לא הוצג, כי הוא איננו.
בג"צ טוען שהוא מגן על המיעוט, אבל 83% מהחוקים שפסל בשם הפגיעה בשוויון היו כאלה שהרוב חוקק לטובת המיעוט החרדי. בשם חופש העיסוק נפסל החוק שנועד לאפשר גם לימין תחנת רדיו משלו, ערוץ 7. שופטי העליון לא עמדו על משמר זכויות האדם לאורך 18 חודשי המאבק על ההתנתקות. זכותם המלאה (ולדעתי גם חובתם) לא להתערב בהחלטה מדינית על פינוי או על מלחמה. אבל חובתם ולא זכותם להגן על זכותו של המיעוט להפגין, למחות ולא להירמס תחת סוסים ולהיות מושלך למעצר כמו כלב.
בית המשפט העליון זרק לכלא נערות בנות 14 למעצר עד תום ההליכים, אקט ששמור לרוצחים ואנסים. מערכת המשפט קיימה דיונים מגוחכים של מעצר עשרות מפגיני ימין, בלי לשמוע אותם כמתבקש. שופטי העליון לא עצרו את ראש הממשלה שרון מלשלוח גדודי צבא (!) לפזר הפגנה לגיטימית ולא אלימה בעומק מדינת ישראל, בכפר מימון; כשהמשטרה עצרה אוטובוסים בירושלים רק כי יושביהם חובשי כיפה, שמא יגיעו להפגנות ימין בדרום, הנשיא ברק לא ראה מקום להתערב. הוא עיכב את הדיון עד שהעתירה התייתרה ורק אז מלמל משהו לא מחייב.
 
צדק אופנתי
אבל אפילו זה לא העיקר, ולא הכל ימין-שמאל. בית משפט עליון אמור לדאוג לזכויות הפרט, לחופש הביטוי והעיסוק, למיעוט הנרמס תחת גלגלי הרוב. אבל בג"צ של ברק, ביניש וחיות העדיף פעם אחר פעם את הצדק האופנתי ולא את הצדק המעשי. את התואר על פני המהות. את ההברקות המשפטיות על העזרה האפורה לנזקקים בשר ודם. האמת העצובה היא שבג"צ התבלבל: במקום לשרת את המיעוט הנפגע הוא משרת ערכים ליברליים אופנתיים. השופטים התאהבו במהפכה השיפוטית ושכחו את מי שהיא נועדה לקדם.
כשבג"צ הורה לפנות את עמונה בגלל עתירה של ארגון שמאל הוא לא דאג לפלסטינים בעלי הקרקע (שרק בדוחק רב נמצאו איכשהו וגויסו לעתירה) אלא רק החריב יישוב בשביל כלום. הפתרון הצודק – פיצוי לבעלי הקרקע הערבים והכשרת היישוב היהודי – נדחה לטובת צדק אמורפי, עגול מבחינה משפטית ואכזר מאוד אנושית. במקום פיצוי הגון לבעלים הערבי ובית למתנחלת היהודיה נותר הוא בלי פיצוי והיא – בלי בית. המקום שבו אנחנו צודקים, כתב יהודה עמיחי, הוא קשה ורמוס כמו חצר.
לא המצאתי את זה. כתב זאת השופט אדמונד לוי. הוא ראה בעיניים כלות את כל התקדימים הנוצצים, את פסקי הדין המתארכים – אבל לא ראה בסופם את הדאגה לחלש, לעני ולמך. שוב ושוב מצא עצמו בדעת מיעוט: אחד מול עשרה שופטים שהתירו להחריב 10,000 בתים, אחד מול כולם בעתירות חברתיות. פעם אחת, כשדן בעתירה נגד קיצוץ אכזרי בקצבאות לאימהות חד הוריות, לא התאפק וכתב לעמיתיו מילים סרקסטיות על העדפת העותרים העשירים והמיוחסים:
"מים רבים זרמו בנהר המשפט החוקתי מאז ניתן פסק הדין העקרוני אודות המהפכה החוקתית. השינוי הנורמטיבי במעמדן של זכויות האדם, זאת ידענו, נשא עמו בשורה לרבים. הוא נשא עמו בשורה לנושים ולמנהלי תיקי השקעות. הוא נשא עמו בשורה לשוחרת קורס הטיס ולמבקשת להימנות על דירקטוריונים ממשלתיים. סבורני, כי ברוח זו נכון להוסיף ולקבוע כי אותו שינוי נושא עמו גם בשורה לעותרים, באשר עניינם שאוב מלב לבו של הצורך בהכרה חוקתית בזכות לכבוד". גם הפעם לוי נותר לבד, יחד עם האמהות החד הוריות.
כל הצבועים שזוכרים היום בגעגוע  רטרואקטיבי את אדמונד לוי המנוח ומביאים אותו כהוכחה לעובדה שבית המשפט איננו חד גוני ולא תפור מבד אחד מעדיפים להשכיח שהוא התקבל על אפם ועל חמתם של שופטי העליון דאז, בדיל של שר משפטים מהליכוד.
האליטה המשפטית שמעלה אותו עכשיו בצביעות על נס לעגה לו אז כעסקן ופוליטרוק, הזכירה את היותו סגן ראש עיר מטעם הליכוד בעבר (בעליון מכהן כיום שופט מוכשר מאוד שהיה בעבר מתמודד בפריימריז של העבודה אבל העובדה הזו לא נדונה מעולם בפרשנויות המשפטיות הנכבדות).
בית המשפט של ברק וביניש נלחם בכל כוחו במי שרצו להביא אליו את רוחות השינוי, ולהוריד אותו אל קרקע המציאות.
בהילולה של צדק משפטי אמורפי מנע בג"צ צדק מבני אדם אמיתיים, בשר ודם. הרחבת זכות העמידה שיזם הנשיא ברק, מתן האפשרות לאדם לעתור גם אם איננו מושפע מההחלטה שהוא מבקש לבטל, הפכה את ברק לאיש החשוב במדינה וסיפקה לשופטיו שלל הזדמנויות להתבלט בכתיבה תיאורטית מבריקה, אבל צדק היא לא עשתה. ידי בג"צ מלאו באינספור עתירות של עמותות פוליטיות שביקשו תקדימים משפטיים ותהילה מול התורמים, וגרמה לסחבת ועינוי דין לנפגעים האמיתיים משרירות ליבו של השלטון.
לא אני כתבתי את זה. כתב זאת לאחרונה שופט ביהמ"ש העליון נעם סולברג בפסק דין: "זמן שיפוטי יקר יורד לטמיון, תוך מתן העדפה בהקצאת משאבים שיפוטיים לעותר שרב את ריבו של האחר, על פני בעל דין שעניינו מוחשי ודוחק". כן, גם את מינוי סולברג ניסו לסכל בזמנו.
לסיכום
הויכוח על זכותו לפסול חוקים חיוני לדמוקרטיה ואיננו ניסיון להחריב אותה.
הזכות לפסול חוקים לא ירדה לבג"צ מהר סיני אלא ניתנה לו על ידי הכנסת, והיא גם זו שיכולה להתגבר עליה במקרים מסוימים.
בג"צ מתיימר לדבר בשם הגנה על המיעוטים אך ברוב המקרים לא הושיט להם את העזרה. לעיתים, למרבה הכעס הוא טרק את דלתות בית המשפט בפניהם, כמו גם בפני שופטים עם השקפה אחרת.
ולכן למרות כל הניסיונות להפוך אותה ללא לגיטימית – פסקת ההתגברות היא חיונית. ובעתיד הלא רחוק, ממש מעבר לפינה, היא עוד תיכתב במקום הראוי לה, ספר החוקים של מדינת ישראל.
האובססיה לנתניהו תחכה, אתמול הוא רשם ניצחון ענק

על כבש המטוס בדלהי, לפני כמה חודשים, נשאל בנימין נתניהו על ידי עיתונאים מה בעצם מטרתו האסטרטגית. להחזיר את העם היהודי אל במת ההיסטוריה, השיב.
אתמול, בחדר הדיפלומטי של הבית הלבן המטרה הזו הושגה ובענק. גם מי שמתנגד בחריפות להכרזתו של נשיא ארצות הברית על ביטול הסכם הגרעין, ואפילו, להבדיל, שונאי ישראל שצפו בה אתמול בטהראן, לא יכלו שלא להודות: את המהלך העולמי הזה הובילה לגמרי לבדה מדינת ישראל הקטנה. טראמפ הופיע על במת ההיסטוריה אתמול אבל הייתה זו ישראל שכתבה לו את התסריט, מילה במילה, אות באות.
או ליתר דיוק: בנימין נתניהו. מפעל חייו של ראש ממשלת ישראל הוא לשבש את מפעל חייהם של האיראנים. בדור האחרון אין עוד ראש מדינה בעולם ואין עוד ראש מפלגה בישראל שמזוהה כך עם המאבק נגד התגרענות משטר האייתולות. לפעמים זה נראה פאתטי, לפעמים ספין פוליטי, אבל המבחן הוא מבחן התוצאה. והתוצאה היא ניצחון מוחץ לישראל ולעומד בראשה.
השיח האובססיבי, החולני, של כן ביבי לא ביבי שמתנהל פה בשנים האחרונות גרם לכמה אנשים קצת להתבלבל.
כשראש ממשלת ישראל מציג את ארכיון הגרעין האיראני כבודם של הרטוריקה, הפרזנטציה והפרזנטור במקומם מונח.
המאמץ (המתואם בשלמות עם אמריקה, כך התברר אתמול סופית) לכלוא את האיראנים בפינה הוא העיקר. חלק מיריביו של נתניהו שלעגו לו נגררו אחר אובססיית נתניהו ובלבלו עיקר וטפל. זו הייתה טעות חמורה בשיקול הדעת ושגיאה של פטריוטים אוהבי ארצם.
השבועות הקרובים ילמדו כנראה שזו גם הייתה טעות פוליטית קשה.
הלקח מבחינת הציבור בישראל, בטח באביב המתוח הזה, הוא להרפות קצת מהאובססיה לראש הממשלה, מהטרפת הדו-צדדית שרואה כל דבר רק דרך השאלה אם זה טוב לביבי או רע לו. דברים חשובים יותר מתרחשים כעת ממש מעבר לגבולנו.
יהיה נכון מבחינת פוליטיקאים ומעצבי דעה, נכון גם מבחינת האמת והצדק, להגיד את שאמורה אופוזיציה לומר ברגעים כאלה: ״אדוני ראש הממשלה, כל הכבוד״.
עשן המקטרת והעשן מסוריה: שבוע דרמטי בחזית הצפון
לאחר כמה חודשים של אויר מזגנים נקי, במשרד ראש הממשלה שוב מיתמר עשן. הפעם לא מדובר בסיגרים אלא במקטרת. זה היה שבוע של אדרנלין וניקוטין. שבוע של שינוי כיוון.
על התפנית האמריקנית ביחס להסכם הגרעין עם איראן כבר הרחיבו ודיברו. מי שתרגם לטראמפ  את הנאום מעברית לאנגלית עשה עבודה יפה, התבדח השבוע מישהו בכנסת. אפילו בלשכה הכי קדחתנית במדינה לא זכורות עוד יממות רבות כאלה בדור האחרון: בערב מתנפץ בוושינגטון הסכם הגרעין, בלילה  ליד דמשק שיירת נשק איראנית עולה בלהבות, בבוקר למחרת במוסקבה ראש ממשלת ישראל מסתודד עם נשיא רוסיה אל מול ההמונים בכיכר האדומה.
התפנית העיקרית התבשלה בחודשים האחרונים, והיא לא נוגעת רק לסוריה אלא לכל שכנותינו העוינות: לראשונה ישראל מנסה למנוע התעצמות של אויב בנשק קונבנציונלי, לא גרעיני. בעשור האחרון חמאס השתדרג מנשק קל ומטעני נפץ לרקטות שמגיעות עד תל אביב ומנהרות שמגיעות לכפר עזה, וישראל בחרה לא לפעול. חיזבאללה הגדיל את מספר הרקטות מ-13 אלף ל-130 אלף וישראל חרקה שיניים אך התאפקה. הלקח המר מההרתעה ההדדית בצפון וממבצע צוק איתן המדשדש בדרום נלמד בהדרגה. ככל הידוע, הוא זהה גם במטכ"ל וגם בקבינט: ישראל לא תוכל להרשות לעצמה התעצמות דומה גם בסוריה. מוטב להסתכן בעימות לא נעים עכשיו מאשר בסיוט אחר כך.
אל הטקסטים הבטוחים בעצמם (אולי בטוחים מדי) של שרי קבינט ודובר צה"ל הצטרף האישור בשבוע שעבר של חוק היציאה למלחמה. מרחוק זה נראה כמו דוקטור סטריינג'לאב: ראש ממשלה שמשנה את החוק כדי שיוכל לצאת למלחמה בלי אישור הקבינט. נתניהו דחה השבוע את הקונספירציה: הסיבה הייתה פלפול משפטי שהסתבך בועדת החוץ והביטחון, בשילוב החשש הרחוק – אך קיים – שבמקרה של מתקפת סייבר פשוט אי אפשר יהיה להשיג את שאר השרים. רק אידיוט ירצה לקחת לבד על שכמו יציאה למלחמה, אמר בשיחות סגורות. במקרים רבים הקברניטים בקושי יוצאים ממבצעים כאלה חיים ושלמים פוליטית.
האם לבטל את החופשה בחו"ל בקיץ בגלל הברדק הקרב, נשאל השבוע בכיר מאוד בחלונות הגבוהים. למה אתה חושב שהבלאגן יחכה לקיץ, הייתה התשובה.
 
למה לא בחירות?
ביקום מקביל, השבוע הדרמטי בכל הגזרות היה מוצא את העם בישראל במקביל לסגירת הרשימות בבחירות לכנסת העשרים-ואחת. לולא נפתר משבר חוק הגיוס ערב הפסח, היינו מצויים שישה שבועות לפני בחירות, ובסדר יום שהוא חלומו הפוליטי של כל ראש ממשלה. האמריקנים קוראים לזה "קמפיין גן הורדים". בחירות ללא מסע בחירות, רק נאומים לאומה והחלטות בטחוניות שרוב מכריע של הציבור מאוחד מאחוריהן. מגרעין לסוריה לאיראן לשגרירות לנאכבה. ליריבים יש שתי ברירות אכזריות: או לגבות את ראש הממשלה ולהימחק, או לתקוף אותו ולהתאדות.
זה לא משחק ב"מה היה אילו". הרי כבר בעיצומו של המשבר היה ברור לוח הזמנים. גם ההודעה על עתיד הסכם הגרעין, גם העברת השגרירות האמריקנית, גם המתיחות בצפון ובדרום. חודש מאי סומן בלוח השנה כבר מזמן כחודש עתיר התרחשויות. התוצאות בהתאם: הליכוד התקרב השבוע בסקרים לאזורים שבהם לא שהה מאז ימי שרון, לפני חמש עשרה שנה.
אז למה נתניהו לא הלך אז לבחירות? ומדוע לא עכשיו?
יש לכך שתי סיבות. הסיבה הראשונה היא פוליטית, ונובעת מהקרבה המסוכנת של שלוש-ארבע מפלגות ימין לאחוז החסימה, חלקן מעל וחלקן מתחת. בבחירות האחרונות איבד הגוש 120,000 קולות בגלל כשלון אלי ישי. בבחירות הקרובות הטבח מאיים להיות עצום ממדים: ש"ס על הקשקש, ישי מאיים לרוץ שוב, וגם כחלון וליברמן על שישה מנדטים, אבל מועדות לשאיבה. בחירות זה לא מירוץ אופניים: אי אפשר להוריד את הרגל מהדוושה. הליכוד עלול להצליח מדי.
כדאי לזכור שלנתניהו לא היה דחוף במיוחד אף פעם להשיג מספר יוצא דופן של מנדטים. הוא זוכר היטב שרוב הצרות לשרון נגרמו לו מהעשירייה הרביעית שהכניס לכנסת. מבחינתו, מאז ומעולם, המשחק הוא גושי ולא מפלגתי. מה יעזרו 35 מנדטים אם לא תהיה לו קואליציה? באנגלית אומרים שהורים תמיד מרוצים כמו הילד הכי פחות מרוצה שלהם. בהתאמה, גם ראשי ממשלה תמיד רוצים בחירות כמו השותף במצב הכי גרוע שלהם.
מי בדיוק רוצה בחירות? ליברמן נהנה מכל רגע בביטחון, כחלון לא ישיג יותר מהאוצר, על צרות דרעי כבר הרחבנו, ובנט מוצא עצמו נמחץ תחת המכבש הימני של נתניהו. בסקר פנימי של מפלגת העבודה התגלתה עובדה מדהימה: נתניהו ממוצב כרגע בדעת הקהל יותר ימינה מבנט. הקטטה על פסקת ההתגברות שנשמעה לרוב הציבור כיוונית מדוברת היא ביטוי לניסיון בידול כזה. איפה הימים המאושרים שבהם נתניהו היה בעד מדינה פלסטינית ובנט נגד; שנתניהו לא רצה כניסה קרקעית לעזה ובנט כן. כרגע הם במריבה על ניואנסים משפטיים.
הנימוק השני הוא, פשוט, שאין זמן. ענייני הביטחון והגרעין איידו כל עיסוק אחר. ניהול מסע בחירות מתיש במקביל לסדר יום של 18-20 שעות ביממה הוא כמעט משימה בלתי אפשרית. גם ליברמן וגם נתניהו העריכו השבוע בנפרד שב-2018 לא תהיינה בחירות. האם, בנוסף לנימוקים שפורטו כאן, הם יודעים עוד משהו על הקיץ הקרוב שאנחנו לא יודעים?
 
על הרצפה
על יאיר לפיד עבר מה שקוראים בעגה המקצועית "שבוע מחורבן". הוא קיבל החלטה שלזכותה אפשר לומר שהיא אמיצה מאוד וגם מסוכנת מאוד, לצאת נגד נתניהו באלמנט החזק ביותר שלו: איראן. יו"ר יש עתיד תקף את ראש הממשלה על מסיבת העיתונאים של המצגת, והסביר גם שיציאה מהסכם הגרעין ראוי שתיעשה יחד עם האירופים, דבר שהציב אותו שמאלה מטראמפ.
זו לא תקופה טובה למי שהיה בשנתיים האחרונות האתגר הפוליטי היחיד על נתניהו. בחורף התרגש עליו משבר יעקב פרי, ובסקרים הוא יורד באיטיות ועקביות, יחד עם אבי גבאי. השבוע גם ניכר לראשונה מעבר קולות מיש עתיד אל הליכוד, ולא להפך כפי שהיה עד היום. התמרון העדין שלו למשיכת קולות הימין הרך, ניסיון להימנע מביקורת ארסית על נתניהו לצד מסר של התחדשות, נראה ככזה שטעון חשיבה מחדש.
האתגר העיקרי של לפיד עוד מתחילת המסע לראשות הממשלה הוא להוכיח שהוא יכול להרים את הטלפון בשלוש בבוקר. אין פלא שברחבי הרשת צצו השבוע הסרטונים שמגחיכים את לפיד על אמירותיו לנתניהו שהוא איננו מכיר את אמריקה ולא יוכל להשפיע עליה. התינוק הצוחק שהודבק להם נועד לנטוע את המסר שהליכוד ינסה לשווק בקרב שמאלנים וימנים כאחד: לפיד לא רציני ולא מתאים. האם השבוע הזה יתברר כפגיעה אסטרטגית?
ובעיקר, מה יעשה לפיד? יצלול מתחת למים ויחכה שהגל יעבור. בהנחה שהבחירות לא תתקיימנה השנה, סדר היום עשוי להתחלף. במקביל, ברור כשמש עד כמה הוא זקוק לרמטכ"ל, רצוי שניים, בצמרת רשימתו. העניין הוא שההיצע דל. גבי אשכנזי מבוהל עד אימה, בני גנץ מככב בסקרים אבל כבר הסתבך בשטות כשאמר שאיננו פוסל את הליכוד. אם ימצא עצמו אצל לפיד או גבאי הוא ייראה כמי שהציע את מרכולתו לכל דורש. אם מחפשים בשורה חיובית ללפיד היא שבשבוע גרוע כזה הוא עדיין עם 18 מנדטים. זו הרצפה שלו, הוא יכול להתנחם.
(פורסם במקור ראשון)
על היוהרה: כך התריעו הח״כים מפצצה סורית – ונתקלו בזלזול

לבקשת "החדשות" אישרה הצנזורה לפרסום כי דוח סודי של ועדת חוץ וביטחון התריע על קיום כור גרעיני בסוריה – שנתיים לפני שהמודיעין גילה אותו. המסמך חושף את החששות של הח"כים, וגם את הזלזול מצד מערכת הביטחון‎
בלעדי – הסוד שנחשף אחרי 14 שנים: לפני שלושה חודשים הותר לפרסום הסיפור המרתק של השמדת הכור הגרעיני בסוריה. בספטמבר 2007, מחו מטוסי חיל האוויר את מבנה הקובייה מעל פני האדמה והציבור קרא גם איך הכור התגלה – בזכות אקדח מעשן שהביא המוסד בחורף הקודם. אך מסמך סודי ביותר שהגיע לידי "החדשות" ועיקריו התפרסמו אמש (שלישי) לראשונה במהדורה המרכזית באישור הצנזורה, חושף כיצד עוד בשנת 2004 קומץ של חברי כנסת התריע בפני מערכת הביטחון: אסד מנסה לפתח אטום.
סיפור תקיפת הכור בסוריה מתחיל בלוב, לאחר שהמודיעין הישראלי לא הצליח לחשוף את תכנית הגרעין של קדאפי. "פרויקט גרעין צומח במדינה ערבית עוינת אצל מטורף כמו קדאפי ואנחנו לא יודעים, עד שמגלים לנו", שיחזר שר האנרגיה יובל שטייניץ, אז יושב הראש הטרי של ועדת החוץ והביטחון. בתמיכת חברים הוא מקים ועדת חקירה של הכישלון המודיעיני. במערכת הביטחון השתוללו עקב המהלך, ואף איימו להחרים בתגובה את הוועדה.
אבל לא כולם התרשמו שאכן היה כישלון מודיעני. הרמטכ"ל דאז משה (בוגי) יעלון הורה לצה"ל להחרים את דיוני הוועדה ואף שיגר מכתבים לח"כים נגד היו"ר. "מערכת הביטחון לא אוהבת אף אחד שלא מוחא לה כפיים, קל וחומר אם יש לו רק דרגות סמל", סיפר שטייניץ. אבל ההתנגדות הייתה נחרצת, ולמרות זאת דיוני הוועדה התקדמו. רשמית היא הייתה מיועדת לחקור את כישלונות הגרעין – גם בעירק וגם בלוב – אבל המטרה הסודית והאמיתית שלה הייתה למנוע כישלון גרעיני נוסף.
באותם ימים נשיא סוריה אסד חזר מדי פעם על ביטוי מסתורי: "צריך להגיע לאיזון אסטרטגי עם ישראל". "על איזה 'איזון אסטרטגי' יכולה סוריה להגיע לישראל מלבד בנשק לא קונבנציונלי?", תהה חיים רמון, חבר כנסת לשעבר שהיה חבר הוועדה. לדברי שטייניץ, במערכת הביטחון ניתחו אז את האמירה העמומה הזאת כניסיון לפתח טילים בליסטיים ונשק כימי.
"סבירות גבוהה לפרויקט גרעין-צבאי בסוריה"
הדוח הסודי שחיברה הוועדה הופץ בתשעה עותקים בלבד. הוא גם מעולם לא פורסם, ולבקשת "החדשות" הוא אושר על ידי הצנזורה: הוועדה שיגרה מכתב בהול, סודי ביותר, לראש הממשלה דאז אריאל שרון. "הנדון: הטיפול המודיעיני בסוגית הגרעין בסוריה". באותו דוח הוועדה כבר הצהירה בגלוי – לסורים יש כנראה כור גרעיני. "מניתוח כלל המידע המודיעיני עולה כי מתקיים, בסבירות גבוהה, פרויקט גרעין צבאי בסוריה", נכתב. "מאחר והנושא הוא בעל חשיבות אסטרטגית קיומית מהמעלה הראשונה, אבקש מראש הממשלה לקיים בדחיפות דיון כולל בנושא".
המשמעות של הדוח היא ששנתיים וחצי לפני אמ"ן ו-3 שנים לפני שהמוסד הביא את ראיית הזהב – בישראל כבר החלו לעלות חשדות שלסורים יש כור גרעיני. סופו של הסיפור כבר ידוע, תקיפת הכור הגרעיני בסוריה שהותרה לפרסום רק השנה, עשור לאחר מכן. אך האם ישראל הייתה חייבת להגיע ממש לרגע האחרון, כשהכור כבר כמעט חם? ואולי לזה התכוון ראש המוסד לשעבר תמיר פרדו שציין שבטיפול בסוגיית הגרעין הסורי "היה כשל מודיעיני חמור"? מתישהו, אולי הודות ללחץ הכבד מוועדת החוץ והביטחון, באמ"ן ובמוסד התחילו לאתר מה שיגדירו לימים "נחילים של עשן". המוסד מצא לבסוף את ראיית הזהב, ובקבינט דלקו האורות מאז במשך לילות שלמים. הסוף כאמור, כבר ידוע.
תגובת האלוף (מיל') אהרון זאבי-פרקש:ממרחק השנים לא זכורים לי חילופי הדברים פי שתוארו בכתבה. יש לזכור את הרקע של התקופה: האינתיפאדה השנייה, התכנית האירנית, התעצמות חיזבאללה והחשד לקיומן של תוכניות גרעין במקומות נוספים במזרח התיכון. גם ביחס לתכנית הגרעין הלובית המצב רחוק מלהיות כישלון מודיעני כפי שנוצר הרושם במרוצת השנים. על רקע זאת ובהינתן המשאבים המוגבלים, היה צורך בתיעדוף לדברים אחרים".
עם הגב אל הקיר: גבאי נאבק בכל החזיתות
אחרי יאיר לפיד, עכשיו זה תורו של אבי גבאי להיקלע לסערה עזה. המכות ניחתו עליו השבוע ברצף מסודר, מכאיב: תחילה, הפרסום המרשיע על הפעלת דף פייסבוק אנונימי נגד יאיר לפיד, סיפור שהיה ברנז'אי אלמלא התברר שגבאי הכחיש זאת בקולו ובתמונתו כמה ימים קודם לכן. אחר כך הגיעה פליטת הפה על כך שהכותל שייך גם לנוצרים. במפלגת העבודה הריחו דם: עמיר פרץ השתלח ביו"ר שנוא נפשו כמיטב המסורת המפלגתית, ובכירים אחרים הדליפו למעריב רמז מטרים על החלפתו הקרבה של גבאי ברמטכ"ל לשעבר בני גנץ. הפרסום טען שגבאי תומך בהצרחה, אבל, אם להגיד בעדינות, לא דחוף לחבריו של גבאי להשיג את הסכמתו בטרם יתניעו את המהלך. וזה רק עד סגירת הגיליון.
מפלגת העבודה לא נוהגת לחסל את ראשיה בבחירות, אלא רק להוציא להם את הנשמה. ארבעת ראשיה האחרונים נערפו לאחר כישלון בקלפי, לא לפניו. אין גם מנגנון פנימי שמאפשר את הקדמת הפריימריז לפני הבחירות, ולא לאחריהן; גם כך, בכירי העבודה מתעבים זה את זה לא פחות משהם מסתייגים מגבאי.
אבל יש הבדל אחד: גבאי הוא חבר טרי, טרי מאוד, במפלגה. הסרט התיעודי "המועמד" שיעלה בקרוב ב"יס" מראה את גבאי, לא כל כך מזמן, כאיש שניהל את מטה הבחירות של כולנו וכחלון. הם מתפלמסים שם באריכות, בחדרים הסגורים, על מה צריך לעשות כדי להביא קולות מהמחנה הטבעי, הימין. נסיבות אישיות, לא אידיאולוגיות, שלחו את גבאי לניצחון המסחרר בעבודה. יש מי שלא יסלח. קצת משעשע שמי שיעשה זאת הוא עמיר פרץ, שבדיוק שב מעוד סבב נדודים במפלגה אחרת.
ההפעלה (היקרה) של דפי פייסבוק נגד לפיד יעילה מאוד אבל מעידה גם על מצוקה. לפיד וגבאי יצאו איש איש לדרכו תחת ההבנה שניצחון יגיע רק דרך הבאת קולות מהימין. חצי שנה אחר כך, לפיד נכנס בגבאי וגבאי בלפיד. התוצאות: מספר המושבים המצרפי של שתי הרשימות, שהיה 42 מנדטים בתחילת החורף, יורד כבר ל-28 מנדטים לפי הסקרים האחרונים. זו לא הסיבה, אלא התוצאה. לא שניים רבים והשלישי לוקח, אלא השלישי לקח, והשאיר את השניים לריב על השאריות.
 
הכול תלוי באדמו"ר
סיפור חסידי בחוגי אגודת ישראל טוען שבשבוע האחרון ביקשו אנשי שר הביטחון ליברמן מחברי הכנסת של התנועה לתקוף את מתווה הגיוס החדש בכל הכוח, להשתלח בו בלי חשבון. הרבה יותר קל להחליק אותו בגרון כשהחרדים עושים קרעכצן.
נכון או לא, אין להם סיבה לכך: החוק החדש הוא הדבר הטוב ביותר שיכולים החרדים לבקש: המכסות צנועות, אין עיצומים פליליים, ובעיקר: הוא קוצב עד חמש שנים לפני שיהיה צורך בביטולו. בפעמיים הקודמות שחוק הגיוס היה נושא לאומי, אדם בשם לפיד צבר מנדטים והמפלגות החרדיות הושלכו לאופוזיציה. מה רע בדחיית הסכנה עד סתיו 2023?
ההיגיון – בהנחה הלא מובנת מאליה שהוא רלבנטי למשברי דת ומדינה – אומר שחוק הגיוס צריך לעבור בקלות, בלי להשאיר עקבות. הרי גם אם מי מהניצים מעוניין לפרוש, הוא לא יוכל להפיק רווח פוליטי. הפרישה תתבצע בסוף יולי, אבל הכנסת יוצאת לפגרה כך שהבחירות לא תתקיימנה לפני ינואר. איש לא ירוויח בבחירות ממשבר שנשכח כבר חצי שנה קודם לכן. כשמדובר בליברמן, הוא גם יודע דבר נוסף: אפילו אם יעזוב את הממשלה, יש 61 ח"כים בקואליציה, החוק יעבור, והוא עלול למצוא את עצמו באופוזיציה חודשים ארוכים. עדיף, במקום זאת, להישאר בקריה בתקופה הבוערת הקרובה ולמנות את הרמטכ"ל הבא.
אבל לפעמים לא רק ההיגיון מדבר. סימני השאלה: האם האדמו"ר מגור יחליט גם הפעם להתעלל בכל התחזיות ולצאת למערכה נגד ההצעה של משרד הביטחון? האם החקיקה המורכבת תתאפשר בסד הזמנים הלחוץ? ואולי בכלל הקואליציה תפנה ותבקש דחייה נוספת מבג"צ? צה"ל חיכה שבעים שנה לחרדים, הוא יסתדר מול האיראנים עוד חצי שנה.
 
היכונו לדיל
הקדימון הארוך בהיסטוריה יסתיים בקרוב כשעל השולחן תונח תכנית השלום של דונלד טראמפ. האם מי שהפתיע במזרח הרחוק יתרגל הפתעה דומה גם במזרח התיכון?
משהו קצת התבלבל השבוע בחלוקה האובססיבית 'כן ביבי'לא ביבי', שלפיה, בשרשור אם אתה בעד נתניהו, אתה בעד טראמפ ומכאן גם בעד קים; ואם אתה נגדו, אז אתה נגד טראמפ ומסתכל בעין עקומה על ניסיון לפתור סכסוך גרעיני. בטופס ההתפקדות לליכוד לא הופיע, כזכור, הצורך לתמוך ברודנים צפון קוריאניים, ומאידך השמאל דווקא תמך פעם במפגשי פסגה עם רוצחי המונים במיל'.
ובכל זאת, לא דומה קיים ג'ונג און ליהודה ושומרון. המעגל הסובב את טראמפ מחויב לישראל ולימין הרבה יותר מאשר הוא עסק בחצי האי הקוריאני. ההשקפה של הנשיא הנוכחי בלתי יציבה בנוגע לג'י 7, קוריאה ועניינים אחרים, אבל בנושא הישראלי הוא עקבי עד אימה. לא סתם אבו מאזן בהיסטריה. שלשום טרחו בבית הלבן לתדרך שזו לא תהיה תכנית מטעם נתניהו, מה שמעורר את החשד שגם האמירה הזו תואמה מראש עם משרד ראש הממשלה. שלום כנראה לא ייצא מפה.
 
שותף נאמן
"הוא עבד עלינו", מביט הפרסומאי אודי פרידן אל המצלמה בייאוש, באחד משיאי הסרט התיעודי החדש, "המועמד". הוא, זה משה כחלון, ו"עלינו" – התל אביבים המבריקים שניהלו את מסע הבחירות שלו ב-2015.
תזכורת: הבחירות לכנסת העשרים. משה כחלון הוא ממליך המלכים, אבל הוא מסרב לבחור בין הרצוג ונתניהו. הוא צולח מאות שאלות עיתונאיות בלי להתחייב אם אחרי הבחירות ימליץ על יו"רהליכוד או על יו"ר המחנה הציוני. בסצינהמשעשעת, בבית קפה אחד, ניגשים אליו תוך דקה גם אשת שמאל שלוחשת על אוזנו "אני מתה עליך, אבל תיתן תקווה לעם, חייבים להחליף את השלטון", וגם גבר מבוגר, חובש כיפה, שאומר: "אני איתך לגמרי, אבל אתה עם הימין, כן?".
זה היה הימור מסוכן, אבל מוצלח. מסוכן, כי בבחירות ראש בראש מי שיושב על הגדר עשוי להימחק. מוצלח – כי יכול לקרות גם להפך. אורלי לוי חווה את אותה הדילמה בעצם ימים אלה ממש.
אודי פרידן, שעבד בעבר עם פרס וברק, זיהה היטב שכחלון הוא המעבורת שעל סיפונה אפשר יהיה להעביר בוחרים מהימין לממשלת הרצוג. אבל כמו שכחלון עבד על פרידןוגבאי, גם פרידןוגבאי עבדו על כחלון: גם הם לא באמת חשבו שביום אחרי הבחירות כחלון יעשה מכרז בין נתניהו והרצוג על צדק חברתי. הם רצו שהוא יסדר להם מהפך, בסוף הוא סידר אותם.
האמת היא שכחלון לא יכול היה ללכת עם הרצוג כל עוד הייתה אפשרות מתמטית לנתניהו להרכיב ממשלה. הוא איש ימין שרוב מצביעיו, כפי שנחשף בזמן אמת, היו מצביעי המחנה הלאומי. בקואליציה הנוכחית, במבחן התוצאה ולא ההצהרות, הוא גם נחשף כשותף הנאמן ביותר של הליכוד. מכל ראשי מפלגות הלוויין שמחפשים כיצד להשתחל חזרה למפלגת האם, הוא היחיד שיתקבל שם בנפש חפצה. הפרסומאים התל אביבים ידלגו לאורלי לוי, רק כדי להתאכזב שוב במוצאי המדגם.  
למלא את החלל: האם תקום רשימה חדשה בשמאל-מרכז?
הנה כמה נתונים, ומסקנה:
ראשית, נתניהו והליכוד פותחים פער משמעותי על יש עתיד. מה שהיה לאורך רוב הכהונה מאבק צמוד, ראש בראש, הפך לליכוד אחד גדול מול כל היתר. כשהפער בין נתניהו ולפיד עומד על 13-17 מנדטים, מתפורר אותו פלח נחשק של מצביעי "רק לא ביבי", 10-12 מנדטים. הוא נהר ללבני ב-2009 ולהרצוג-לבני ב-2015 לא מאהבתם אלא משנאתו. אבל בהנחה שממילא אין אפשרות למהפך, המצביעים האלה יתפזרו לכל רוח. לכן אורלי לוי עולה בסקרים. אם זהות ראש הממשלה נראית ברורה, הם רוצים לפחות לבחור שרת אוצר כלבבם.
שנית, הפער העיקרי בין נתניהו ליריביו הנוכחיים הוא בסעיף הבטחוני-מדיני. לפי הסקרים, גם מתנגדי נתניהו מעניקים לו יתרון משמעותי בסעיף הזה על פני גבאי, לפיד ובעצם כל אחד אחר על המגרש.
שלישית, וכתוצאה מכך, האינטרס הברור של נתניהו הוא להותיר את סדר היום הבטחוני מדיני מעתה ועד הבחירות. לראש ממשלה יש את היכולת לעשות זאת, אבל גם בלעדיו, והודות לאיראן, חמאס וטראמפ זה ממילא עומד להיות הדבר החשוב על סדר היום.
ומכאן המסקנה שמתבשלת על אש קטנה אך יציבה בכמה לשכות: יש ואקום בשמאל-מרכז, והוא יכול להתמלא על ידי רשימה חדשה, ביטחונית-מדינית. השמות מוכרים: ציפי לבני, אהוד ברק, בני גנץ, גבי אשכנזי. כשהרצוג ולבני התאחדו ב-2015, המחנה נטען באנרגיות. האם הקמת רשימה חדשה עם ראש ממשלה לשעבר, שרת חוץ לשעבר ורמטכ"ל לשעבר תעשה אותו דבר?
רשימה כזו נתקלת כמובן בקשיים גדולים: מי בראש? ההנחה אומרת שזו תהיה הנהגה משותפת, אולי בסגנון הרוטציה 2015, אולי בפורמט אחר. הבעיה המהותית יותר היא שברק שנוא ולבני לא מביאה אף קול מהימין. ברור שהתארגנות כזו תאיים לעשות שמות במחנה הציוני, אולי גם ביש עתיד. גם כך, הגנרלים בחוץ מתקשים מאוד לשבת תחת ראש רשימה שבעיניהם לא מתקרב לנעליהם כסמכות ביטחונית-מדינית. כשמשה יעלון עוד נחשב סחורה אטרקטיבית, זה היה הנימוק העיקרי שגרם לו לדחות הצעות להיות מספר 2 של לפיד או גבאי.
אהוד ברק תמך לפני שנה באבי גבאי מתוך חישוב, לא לגמרי מופרך, שיהיה קל יותר להפריד אותו מכיסאו לקראת בוא הבחירות מאשר המועמדים האחרים, שהיו מוברגים במנגנון היטב. לבני לא מאושרת, בלשון המעטה, ממנהיג המחנה הציוני. היא שומעת את ההדלפות על כך שיישמר לה רק מקום אחד ורותחת. בעיניה, זה לא שריון רחמים אלא שותפות.
גנץ הוא סיפור אחר: אם הם רוצים אבל לא יכולים, הוא (אולי) יכול, אבל לא מספיק רוצה. יום לפני הבחירות האחרונות יכול היה לקטוע את חופשת השחרור שלו, להפוך לאזרח ולמעשה לסיים את תקופת הצינון שלו. אבל הוא לא עשה זאת, ובכך נולדה סאגה ארוכה של דיון משפטי על התאריך שבו יוכל להתמודד. כדי להיות ראש ממשלה צריך להיות אובססיבי לנושא, ומי שנשאר בחפש"ש מאותת שמבחינתו זו לא אובססיה, זו אופציה.
ההנחה אומרת שהתנעה של המהלך תאפשר לכפות על המחנה הציוני ואולי לפיד חבירה לגוף החדש תחת לחץ המחנה. בעבר, חישובים כאלה לא ממש עבדו. אבל עם מספר המנדטים בסקרים של המרכז-שמאל, מה רע בלפנטז?
 
אחרון הפשקווילים
באמצע השבוע עלה משה גפני, מתנגד בן מתנגד, אל ביתו של האדמו"ר מבעלז. זמנים חריגים דורשים אמצעים חריגים, גם אם זה ניסיון תיווך עם החסידים. לחרדים קרתה תקלה: מועצת גדולי התורה התכנסה בהרכב חסר ולתדהמת כולם, כולל חברי הכנסת של אגודת ישראל, הורתה להתנגד לחוק הגיוס המרוכך של ליברמן וצה"ל. מאז, מנסים אלף חכמים להוציא את האבן שזרק אדמו"ר אחד לבאר.
החשוד המיידי הוא האדמו"ר מגור, שהתנהלותו התמוהה והקיצונית כמעט פירקה את הממשלה והמליכה את לפיד. אבל הוא דווקא לא הסמן הקיצוני בחוק הגיוס. האדמו"ר מסלונים עושה בעיות ובאקלים הנוכחי אצל החרדים די במתנגד אחד.
מקור הבעיה הוא בהחלטה האסטרטגית של הסיעות החרדיות ללכת כגוש אחד. בעולם מתוקן, הרוב היה קובע. אבל אימת האתרים החרדיים והתפרקות ההנהגה הרוחנית לכמה גורמים מביאים לכך שדווקא המיעוט קובע. "החרדים מתיישרים  עכשיו עם אחרון הפשקווילים", נאנח השבוע ראש הממשלה בנימין נתניהו.
סגן שר הבריאות יעקב ליצמן הודיע לנתניהו כבר בשבוע שעבר שלא יסכים להקדמת הבחירות. גם לרוב שותפיו אין אינטרס מיוחד בפיזור הכנסת והצלתו של לפיד. אבל נתניהו מסרב בינתיים לבקש מבג"צ דחיה באישור חוק הגיוס. הוא חושש שייפגש עם הנושא הזה בעיצומן של בחירות 2019, ומעדיף שזה ייחתך כאן ועכשיו. הפתרון שבו דנים עכשיו הוא תמיכה בקריאה הראשונה, תיקון קל ואישור בקריאה סופית. המועצת לא תחזור בה, חלילה. מועצות גדולי תורה לא חוזרות בהן. היא רק "תחדד את ההחלטה".
 
בחירות ואז אישום
האקסיומה מספר אחת – או קלישאה – אומרת שאם נתניהו יזכה בבחירות בניצחון סוחף, היועץ יתקשה יותר להעמידו לדין. אמון ציבורי בדמות 35 מנדטים יהווה, לפי הטענה, אפקט מצנן בהחלטה על כתב אישום נגד ראש ממשלה בכהונתו החמישית.
ואולי להפך? בשנתיים (!) שחלפו מאז החלו להיחקר חשדות פליליים נגד ראש הממשלה ניצב מנדלבליט בפני דילמה אכזרית. מעולם לא שרד כאן ראש ממשלה עם כתב אישום. קשה לזכור, אבל בחודשי החקירה הראשונים עלו ספקות רציניים אם הקואליציה של נתניהו תשרוד במעלה החקירה, קל וחומר העמדה לדין. המשוואה הייתה ברורה: כתב אישום שווה מהפך שלטוני.
אבל אם נתניהו יזכה בבחירות הקרובות כפי שמנבאים כרגע הסקרים, כאשר הציבור מודע לחלוטין לכל פרט בחקירות נגדו, יהיה לו קל יותר פוליטית להקים קואליציה שכל מרכיביה מתחייבים להמשיך לכהן תחתיו גם אם ינהל במקביל משפט פלילי. היועץ המשפטי לממשלה התבטא לא פעם ביחס לנסיבות המיוחדות של העמדה לדין של ראש ממשלה, בשל העובדה שהתפטרותו מביאה בהכרח להתפטרות הממשלה, בניגוד לכל פוליטיקאי אחר. לא רק מנדלבליט; גם החוק מכיר בנסיבות החריגות ולכן קובע שהחלטה לגבי ראש ממשלה תינתן רק בידי היועמ"ש.
אבל אם העוקץ הפוליטי ניטל מההחלטה, וברור לכולם שנתניהו ממשיך לכהן, אולי, לכאורה, ההחלטה הנפיצה קצת פחות נפיצה? ההנחה הרווחת במסדרונות בית המשפט העליון היא שבג"צ ידחה את העתירה הצפויה שתבקש להעביר את נתניהו מתפקידו תחת כתב אישום, אם יהיה כזה. זו לשון החוק וכוונת המחוקק, וקשה להאמין ששופטי בית המשפט העליון ישכתבו אותו מול בחירתם של אזרחי ישראל. התסריט שנראה פעם בלתי אפשרי, ראש ממשלה במשפט, עשוי בסבירות לא מבוטלת להתממש. לא לפני 2020, כמובן. יש עוד זמן.
למה בנט יורד בסקרים ולמה לפיד מציל את הקואליציה?
מחלומות הגדולה של הבית היהודי נותרו השבוע, לפי סקר מנו גבע ומינה צמח, שבעה מנדטים בלבד. מכונת המנדטים של נתניהו מגרדת את נפתלי בנט עד לעצמות. לפי שלושת הסקרים האחרונים, הליכוד יוכל להקים את הממשלה הבאה עם הבית היהודי או בלעדיו, וכושר המיקוח – בהתאם.
למה? נתניהו של הכהונה הקודמת שחרר מחבלים, נמנע מכניסה קרקעית לעזה וניהל מו"מ עם אבו מאזן. נתניהו של הכהונה הנוכחית מקפיד שלא להיתפס מול בוחריו במלכודת האופסייד של הבית היהודי. הוא אימץ את מדיניות בנט מלא-מלא.
כאן ביצע יו"ר הבית היהודי את שגיאתו הפוליטית הגסה ביותר מאז קידום חוק "ישראל היום", ב-2014. במקום לקבע בדעת הקהל את "יובנט נתניהו" (על משקל "יומרץ רבין") הוא נקלע לסחרור. בחודשים האחרונים הוא מנסה לשווק ימין אחר, כזה שמתהדר בפרס ישראל לגרוסמן, בהפסקת הקטטות ימין-שמאל, בנאום של מרים פרץ. יהיו שיגידו שזו גישה נאצלת, יהיו שיחשדו בו בפיינשמקריות, אבל במבחן התוצאה אין היום ביקוש לסחורה הזו, שמשלבת את המפלגה הימנית ביותר בכנסת עם מסר ממלכתי. התוצאה, כפי שכבר נכתב כאן כאן, היא הנתון מדהים בסקר עומק של מפלגת העבודה, שלפיו בנט נתפש בציבור כיותר שמאלני מנתניהו.
אבל זה לא כל הסיפור. המטרה של בנט, שאותה לפרקים גם לא הסתיר, הייתה לרשת את מקום נתניהו והליכוד ולרוץ לראשות הממשלה. כשהפער בין שתי המפלגות עמד ב-2015 על שלושה מנדטים עוד היה לזה היגיון. היום זה כמעט פאתטי. גם אם בנט כבר לא מצהיר על ריצה לראשות הממשלה, הוא מתנהל כאילו יריבו העיקרי הוא נתניהו.
אסטרטגיה סבירה יותר של בנט הייתה מסמנת כמטרה את תיק הביטחון. במקום לריב עם נתניהו הוא יריב עם ליברמן. את מי אתם מעדיפים בתפקיד, הוא ישאל: את ליברמן, אולי את לפיד, או אותי? לציבור החילוני הוא ינגן על המסר הבטחוני, לציבור הדתי לאומי על גאוות היחידה, ושניהם יקבלו את האפשרות לקבל שניים במחיר אחד: גם נתניהו, גם בנט.
אבל כרגע לבית היהודי אין אסטרטגיה, לבד מהתנגשויות תקופתיות עם ראש הממשלה. כאשר הימין מצטופף סביב מנהיגו, זה נתפס, סליחה על הקלישאה השחוקה עד דק, כירי בנגמ"ש. בוחרי הבית היהודי נדרשים להחליט אם הם אוהבים יותר את אבא או את אמא, ובחירתם, לפי הסקרים, ברורה.
 
הלוואת גישור
חוק הגיוס, המרדים הרשמי של הקיץ, הביא איתו תרגיל מבריק, רק שלא ברור מי עשה אותו למי: יאיר לפיד לקואליציה, או הקואליציה ליאיר לפיד.
יושב ראש יש עתיד הביע לאורך החודשים האחרונים תמיכה בחוק גיוס תוצרת צה"ל, ללא מגע יד פוליטיקאי. הוא עצמו דווקא זומן להעיד בפני הוועדה הצבאית, דבר שעורר את חמת החרדים. כשליברמן אימץ את המתווה, לפיד מיהר לברך עליו ואפילו הרחיק לכת: הוא הצהיר שיש עתיד תתמוך בחוק "בתנאי שלא ישונה בו פסיק".
אז מי עבד על מי? יאמר יאיר לפיד: אני מחבק את ליברמן עד שיישמע הקנאק. אם החוק ישונה הוא יוצג כמי שנכנע לחרדים ויאבד קולות יקרים לרשימה שלי. בתמיכתי אני לא מחזק את הקואליציה אלא את חוק הגיוס. לחרדים יש סיבה לחשוד בחוק שלפיד בן לפיד תומך בו.
יאמרו בקואליציה: לאיזו מלכודת מרהיבה הכנסנו את לפיד. בגלל הקריזות של הבן של האדמו"ר מסלונים כל הסיעות החרדיות לא יתמכו בקריאה הראשונה בחוק הגיוס. הפלת החוק בהצבעה פירושה ערעור של יסודות הקואליציה. והנה בא האביר על הסוס הלבן, יאיר לפיד, ומעניק לנו הלוואת גישור יקרה של 11 אצבעות. תמיכתו הצפויה בקריאה הראשונה בשבוע הקרוב דוחה את המשבר מסוף יוני לסוף יולי, מאפשרת למועצת גדולי התורה למצוא נוסח שאפשר לחיות איתו. בקריאה הסופית לפיד כבר יהיה נגד, אבל את ההזדמנות הנדירה להפיל את הממשלה, ועוד על נושא שנוח לו – הוא פספס.
מדרום תיפתח הרעה
גם בשיא מחאת הלאום, שנראית עכשיו כמו מהמאה שעברה, ובשיא מחאת הלהט"בים, במילניום שעבר, זכר בנימין נתניהו שהבעיה העיקרית שלו עודנה עזה. מחאות באות ומתנדפות אבל עזה לא הולכת לשום מקום.
כרגיל בגבול הדרום, הברירה היא בין דבר לכולירה. הסדרה עם חמאס תיראה רע, הסדרה עם חמאס ובלי השבת גופות חיילינו תראה רע מאוד, הסדרה עם חמאס ובתשלום של עשרות מחבלים תמורת גופות תיראה נורא.
וללא הסדרה, מה כבר מחכה שם? עוד סבב ועוד חמיצות ועוד תדרוך על מכה קשה, וחוזר חלילה. המחלה הכרונית ששמה עזה מכרסמת בתמיכה הציבורית של ממשלת הימין. היא פוגעת בראש הממשלה בנימין נתניהו, שהסרטון שלו מבטיח להכריע את חמאס ב-2009 הוא אולי הקטע הפוליטי הפופולרי ביותר ביוטיוב בעשור האחרון. כמה מביכים היו התדרוכים אתמול על חמאס שספג מכה קשה. עוד יותר מכך היא מטלטלת את כסאו של שר הביטחון אביגדור ליברמן, שהבטחתו לחסל את הנייה היא הקטע השני הכי פופולרי שם.
מה יעשה ליברמן? רשמית הוא איננו חולק על הקו של נתניהו והצבא, גם אם הדלפות מסתוריות לאחרונה בישרו שהוא דוגל בקו ניצי בהרבה מנתניהו ואיזנקוט. אבל עם תדרוכים לא הולכים למכולת, בטח לא לקלפי. איזו ברירה אכזרית מצפה לליברמן: בין הישארות וספיגת התסכול הציבורי, ובין עזיבת משרד הביטחון אל האופוזיציה שממנה אולי לא יחזור.
דילמת ליברמן תשפיע ישירות על נתניהו, כשדיוני ההסדרה יתחדשו. מהראיונות של בכירי הבית היהודי די ברור שבנט ושקד יצביעו בקבינט נגדה. אם גם ליברמן יצטרף להתנגדות הזו, הם יתפסו את נתניהו במלכודת האופסייד בינו ובין דעת הקהל. בפעם הקודמת שזה קרה כך, בצוק איתן, ראש הממשלה יצא מוכה וחבול. במשרד ראש הממשלה עוקבים בדריכות אחר הקולות ממשרד הביטחון.
יש לפיד לחרדים
ב-2019 יתקיימו בחירות לכנסת וייחקק חוק גיוס חדש. לכן, לכאורה, לא ממש חשוב הדיון שהתפתח השבוע אם קודם יהיו בחירות ואז חוק גיוס, או קודם חוק גיוס ואז בחירות.
אבל לחרדים זה חשוב מאוד. מילא נתניהו, שלפי הסקרים יישאר פה ראש ממשלה גם אחרי הבחירות ולא אכפת לו במיוחד אם כאב הראש הנורא של לפשר בין הבג"צ לבד"צ יפקוד אותו בסתיו בכנסת או באביב במו"מ הקואליציוני; מילא ליברמן, שמי ידוע אם ישוב לתפקיד שר הביטחון; אבל החרדים – להם זה חשוב מאוד.
הרי מי לידם יתקע שאם יסרב לחוקק חוק גיוס ויילכו לקלפי הם יחזרו לקואליציה? מי יבטיח להם שלפיד לא יישב בממשלה? ואם לא יישב, מי ערב להם שלא יקבלו חוק גיוס חריף יותר, בגי"ץ יותר? ובכלל, מה יקרה אם בדצמבר יוחלט לגייס את כל החרדים, באין חוק מתון יותר? ואיזה חוק נוח יותר מחכה להם בממשלה הבאה?
המאמץ הקואליציוני כולו מתבטא עכשיו בניסיון להסביר לחרדים מה טוב להם. לא לח"כים, שהיו מתים להצביע בעד ולחסל את סוגיית הגיוס הממאירה אחת ולתמיד. לרבנים שלהם. ראש הממשלה נתניהו התנדנד בשבועות האחרונים בין רצון להמשיך את הקואליציה עד הסוף ובין החלטה לשים קץ לייסורי זקנתה וללכת לקלפי. על פי פעולותיו השבוע הוא עדיין נוטה להשקיע מאמץ בהחזקתה בחיים עד הסוף, או למצער – עד מאי. איש משותפיו לא נלהב, בלשון המעטה, מויתור על עשרה חודשי שלטון. לאיש מהם לא מחכה קואליציה טובה יותר, ונראה שגם נתניהו מכיר בכך שבחירות הן תיבת פנדורה שבתוכה מעטפת נפץ. מהסקרים הנוכחיים הוא יכול רק לרדת, ומהממשלה הנוכחית הוא רק יכול להידרדר לשותפות נוחות פחות.
בשבועות הקרובים נשמע ודאי על האפשרות לממשלת לפיד-ליכוד בכהונה הבאה. ככל הנראה, זו תהיה דרך להפחיד את רבני המועצת כדי שישלימו עם הנוסח הנוכחי של החוק. האפשרות שיש עתיד והליכוד יילכו יחד נראית כמעט מופרכת, כאשר נזכרים שבראש שתי המפלגות עומדים נאשם ועד תביעה בפוטנציה. אפילו בפוליטיקה הישראלית יש גבול לכל תעלול.
אלשיך בדרך החוצה
ההכרעה הדרמטית של הקיץ מתבשלת לאיטה במשרד לבטחון הפנים. ישראל בחופשה, חקירות נתניהו מתקדמות לאיטן אל קו הגמר, ברדיו פרופסורים מתווכחים שוב בעד ונגד חוק הלאום, וגלעד ארדן צריך להחליט אם רוני אלשיך יקבל שנה רביעית, אם לאו.
כשמונה לתפקידו, ב-2015, נגיש אליו סגן השר ירון מזוז במליאה ואמר לו: שר לבטחון פנים זה כמו דבורה, אתה עוקץ במינוי מפכ"ל, ומת. לארדן תהיה ההזדמנות המפוקפקת לעקוץ שלוש פעמים: פעם אחת ניסה עם גל הירש וסוכל באופן מסמר שיער שעוד ייחקר כאן; בפעם השניה מינה את רוני אלשיך. השלישית היא המסוכנת ביותר מבחינתו. אם יאריך את כהונתו של המפכ"ל הנוכחי יישחט בליכוד, שמתעב את אלשיך היהיר על הליאור חורבים שמלווים אותו; אם יסיים את כהונתו, יישחט בתקשורת ויתואר כבובה של הנחקר נתניהו. אם ישקול יותר מדי והבחירות יוקדמו לפני שיצליח לבחור יתואר על ידי כולם כהססן.
כאילו זה לא מספיק, סוגית אלשיך מורכבת יותר בשני היבטים: ראשית, בשנתיים וחצי מתוך השלוש שהוא בתפקיד חקרה המשטרה חשדות פליליים נגד ראש הממשלה, חבר מפלגתו של השר הממנה. שנית, ולא פחות חשוב: ארדן עשוי להיות השר הראשון שיחליט לא להאריך כהונת מפקח כללי שהוא עצמו מינה. כל אדם סביר יתהה האם זו הודאה למפרע בכישלון. בקיצור, מסובך.
העניין הוא שמערכת היחסים בין השר למפכ"ל התקלקלה כפי שהתקלקלו כל מערכות היחסים בין קודמיהם בתפקיד, ללא יוצא מן הכלל. ללא קשר לחקירות נתניהו, אלשיך המציא פיגוע טרור באום אל חיראן, התבטא באופן תמוה על העדה האתיופית, גונן באופן בלתי מוסבר על החוקר הראשי ריטמן ולאחריהן טפל על ניצב יורם הלוי אשמת שווא זדונית של קשר עם פוליטיקאים.
אבל זה לא יעניין איש. כששאול מופז בישר למשה יעלון ליד שולחן עם פירורי בורקסים בשולי אירוע של חיל השיריון שכהונתו לא תוארך, הוא לא הזכיר במילה את ההתנתקות. אבל לכולם היה ברור שהחלפת מפקד הצבא שלושה חודשים לפני פינוי גוש קטיף קשורה לכך קשר הדוק. בהתאמה, ההחלטה תנותח ותפורשן בהתאם לחקירות נתניהו.
 וזה עוד לפני השאלה הקטנה, הזניחה, מי יחליף את המפכ"ל. אם מישהו חושב שתאוות הסיכול, זמימת המזימות והמצאת השלדים בארון נעלמו מהמשטרה מאז פרשת הירש, הוא עשוי להתגלות כנאיבי בשבועות הקרובים.
??? ???
הנה צרור עובדות יסוד: ראשית, יושב ראש הבית היהודי איננו השר הבכיר של המפלגה ולא הדמות הפופולרית ביותר בה; שנית, השרה הבכירה של המפלגה והדמות הפופולרית בה איננה יושבת ראש הבית היהודי. שלישית, רק מלאכים יכולים לחיות ללא מתחים על אף עובדות 1 ו-2; רביעית, האויב המר של המפלגה הוא בנימין נתניהו.
מכאן נובעת מסקנה: אם ראש הממשלה רוצה לחבל ביריביו המושבעים מימין הוא צריך לעשות ככל יכולתו כדי לסכסך בין איילת שקד ונפתלי בנט. כשדוד ביטן אמר לפני כמה שבועות שישמח לראות את שקד בליכוד, נראה היה שמישהו למעלה ביקש ממנו להוסיף עוד קיסם למדורה. מה רע לו ששקד תתאהב ברעיון? מה רע אם בנט יחשוד ששקד בדרך לשם?
אבל קשה כשאול שנאה. יותר משנתניהו ורעייתו רואים בבנט יריב פוליטי שיש להכניעו הם רואים באיילת שקד אויבת אישית. בשבועות האחרונים נתניהו נזכר פתאום להזדעזע ממסקנות דו"ח הפוליגמיה של משרד המשפטים. השבוע הוא שיתף בדף הפייסבוק שלו כתבה מ"מידה" על שיתוף פעולה בין אותו משרד לעמותת שמאל. המסר ברור: מבחינת בלפור, שקד ובנט חד הם, ושניהם יחד פסולי חיתון. כל עוד נתניהו בליכוד, בנט ושקד לא יהיו שם. שניהם ביחד, וכל אחד לחוד. אין חדש תחת השמש: גם בבחירות הקרובות, כמו באלה הקודמות ואלה שלפניהן, הבית היהודי יהיה המטרה מספר אחת של נתניהו.
40 זה לא רק מספר: מה עומד מאחורי ההצהרה של נתניהו
המספר ארבעים, שהזכיר השבוע ראש הממשלה בתחזית זחוחה-משהו על ההישג שהוא מעוניין בו בבחירות הקרובות, איננו עוד מספר. בגין הגיע פעמיים לארבעים מנדטים, שמיר פעמיים, אריאל שרון עמד בראש סיעה עם מניין זהה של ח"כים. נתניהו נבחר יותר פעמים מכל אחד מהם, אבל עם הרבה פחות מושבים. שלושים המנדטים שבהם זכה בבחירות האחרונות נתפסו כהישג מרעיש, אבל במונחי שנות השמונים והתשעים זה נתון צנוע מאוד.
שלושת הנצחונות הקודמים היו נצחונות שלו, אבל הפסד של הליכוד. ב-1996 שני מנדטים פחות מהעבודה של פרס, ב-2009 מנדט פחות מקדימה של לבני וב-2013 סיעת הליכוד נטו, בלי ישראל ביתנו, הייתה קטנה במנדט מיש עתיד של לפיד. מותר לחשוד שהוא לא הוטרד מכך במיוחד.
כי האסטרטגיה של נתניהו הייתה תמיד גושית, לא מפלגתית. הכנסת עוד מניין עסקנים לכנסת לא הייתה שאיפה שלו, אולי אפילו איום. העשירייה הרביעית של שרון הייתה הגרעין הקשה של מורדי הליכוד סביב עקירת גוש קטיף. וכשנתניהו עצמו הביא לליכוד 32 מושבים ואת שלושת התפקידים הבכירים (חוץ, ביטחון, אוצר) בכהונה הראשונה, שלושת השרים התפטרו מממשלתו והביאו לנפילתו. הלקח נלמד היטב: בליכוד של נתניהו אין יותר שרים בכירים, רק בינוניים וזוטרים.
אם הליכוד ישיג ארבעים מנדטים המשמעות הגושית עשויה להיות הרת אסון מבחינת נתניהו עצמו: כולנו, ש"ס וישראל ביתנו יתנדנדו קשות סביב אחוז החסימה, ולא מופרך להעריך שאחת מהן גם תיפול תחתיו. הראשון שמבין זאת הוא ראש הממשלה עצמו. בבחירות האחרונות, לא פחות משהוטרד מעמודת המנדטים של הליכוד הוא עקב בדאגה אחר החשש (שהתממש בסוף) מבזבוז אדיר של קולות של מפלגת אלי ישי. זו אחת הסיבות העיקריות שבשלה לא הקדים את הבחירות בקיץ האחרון למרות הסקרים הנפלאים. בבחירות אי אפשר לכוונן מאמצים, הסביר זאת לא מזמן.
ולכן, כשהוא מדבר על ארבעים מנדטים (לא בפעם הראשונה, אגב), יכולות להיות לכך שתי סיבות. הראשונה, רצון להרתיע את השותפות מפיזור הכנסת, שכן שום דבר טוב לא ממתין להן מעבר לפינה. השנייה, רצון לרשום הישג אלקטורלי כה מרשים, כה מתריס, שיאפס כל אפשרות להדיח אותו אחרי הבחירות הקרובות בשל ההליכים הפליליים. הנחת העבודה בפרקליטות היא שכתב אישום הגש יוגש נגדו במהלך 2019, אולי 2020. היועץ המשפטי לממשלה הרבה פחות ספקן כלפי תיק 4000, בזק-וואלה, מאשר כלפי תיקי 1000 ו-2000. אם הליכוד 2019 יהיה הרשימה הראשונה עם יותר ממיליון מצביעים, גם תשעת שופטי בג"צ וגם שישים ומשהו חברי הקואליציה הבאה יבינו את המסר ויאפשרו לו להמשיך.
חצאי הגמר
ירושלים איננה עיר אחת. זו לא מסקנה פוליטית משמאל אלא ניתוח פשוט של הבחירות לראשות העירייה. האלקטורט הענק שלה מגוון וכאוטי. כמו ששר מאיר אריאל, קשה להקיף אותו 365 מעלות. כדי להבין אותו, די לדמיין חיבור של כמה ערים: גבעת שמואל (קטמון, רמות), בני ברק (מאה שערים, סנהדריה), אשדוד (פסגת זאב, נוה יעקב) ופיסות מרעננה החילונית (המושבה הגרמנית ובית הכרם). מאז אהוד אולמרט אין מועמד אחד שכבש את כל הערים שנקראות יחד ירושלים.
כדי לעשות סדר בכאוס בן שמונת המועמדים, כדאי לחשוב על הסיבוב הראשון בבחירות כשני חצאי גמר. בראשון מתמודדים זאב אלקין ועפר ברקוביץ'; בשני – משה ליאון ויוסי דייטש.
נתחיל דווקא בשני: המפתח להכרעה בין ליאון ודייטש נמצא בציבור החרדי וברזולוציה גבוהה יותר, ברבני דגל התורה. החרדים בעיר הם כארבעים אחוז מכוח ההצבעה, קצת פחות אם שואלים את כולם וקצת יותר אם שואלים את דייטש. אם יהיו לו את כולם הוא יוכל לדגדג את הניצחון בסיבוב הראשון, אבל בדרכו מתייצב ליאון. דרעי תומך בו, החסידים בדייטש. הרבנים הליטאיים יחליטו. בלעדיהם, דייטש יפרוש מהמירוץ וליאון יהיה חזק מאוד בתמונת המירוץ. איתם, דייטש חזק בתמונה וליאון יאבד סיכוי ממשי לעלות סיבוב.
ההתמודדות בין אלקין וברקוביץ' מתמקדת בעיקר בציבור הדתי-לאומי והמסורתי. ברקוביץ' מגלה חוזק מפתיע, כפי שמעידים הסקרים והשלטים במרפסות. בגיל 35, כמעט אלמוני מחוץ לירושלים, הוא מציב אתגר קשה ביותר לשר זאב אלקין. רק טעות הדגימה מפרידה ביניהם כרגע. כדי לעלות סיבוב ברקוביץ' יצטרך לסלק מדרכו את המועמדים הליברליים רחל עזריה ויוסי חביליו שלקחו ממנו אחוזים בודדים אך יקרי המציאות. אלקין יצטרך להשלים את כיבוש הקול הדתי-לאומי ובעיקר – להבקיע בציבור המסורתי. אחד המפתחות החשובים נמצא בידי ראש הממשלה, שעד עתה הסתפק בציוץ לקוני בטויטר. אם נתניהו יתגייס לטובת אלקין הוא יביא לו את הליכודניקים בעיר ויעביר אותו סיבוב. הוא טרם החליט.
בצלאל בן אורי
חודש הרחמים והסליחות הוא חודש מסעיר מאוד במפלגת הימין "תקומה". התנועה הותיקה – עשרים שנה בסתיו הקרוב – לא התמודדה מעולם באופן עצמאי לכנסת אבל יוצגה בכל אחת בכל משש הכנסות האחרונות. גם בכנסת השביעית תהיה לה נציגות נכבדת, שכן יושב ראש הבית היהודי נפתלי בנט החליט, אחרי הרהורי גירושים של שנים, להמשיך את השותפות עם הפלג החרד"לי.
היושב הראש הנוכחי, אורי אריאל, מרגיש נשיפות כבדות בעורפו. בשבועות האחרונים הוא החליט ליזום מהלך להקדמת הבחירות על ראשות תקומה, תואר שיזכה בבסבירות גבוהה גם בתואר שר בממשלה הבאה. ממי הוא חושש? כנראה מבצלאל סמוטריץ'. הח"כ הצעיר, אחד הבולטים בכנסת הנוכחית, לא החליט להתמודד אבל אריאל רוצה לעשות כמעשה נתניהו ולסגור את הפינה כשאיש לא מספיק להתארגן מולו. הבחירות נועדו להתקיים עוד החודש אבל יידחו כנראה לתקופה הקרובה, אם המהלך לא ייבלם.
האם זו איננה שגיאה פוליטית גסה של אריאל? באופן אבסורדי דווקא הניסיון לבלום את סמוטריץ' עשוי לעודד אותו לרוץ. אם אריאל שמדגיש בכל מקום את התנגדותו לפריימריז הולך למהלך של בחירות זה עשוי לחסוך ממספר 2 במפלגה את ההתלבטות אם לרוץ. בתקומה יש לסמוטריץ' בסיס כוח לא מבוטל, אבל עד עתה בשל הכללים הלא כתובים הנהוגים במפלגה, גם התומכים בו והוא עצמו היססו ליזום מהלך משלהם להחלפת המנהיג. אם ממילא יש התמודדות, ההתלבטות הזו עשויה להיחסך. בין השר הותיק מכפר אדומים לח"כ הצעיר מקדומים כל תוצאה אפשרית, אולי אפילו מינויו של האחרון לשר בממשלת נתניהו החמישית, אם תקום.
יום הדין של הקואליציה: מוצאי שמחת תורה
משה כחלון אומר שהוא מאמין לכולם. הוא שומע את יעקב ליצמן מודיע שיפרוש מהקואליציה אם חוק הגיוס לא ישונה, ומאמין לו; הוא מאזין לאביגדור ליברמן מודיע שחוק הגיוס לא ישונה, ומאמין לו; ובעיקר, הוא שומע את בנימין נתניהו מודיע שללא הסכמות נלך לבחירות, ומאמין לכל מילה.
ולכן המסקנה של משה כחלון היא שהבחירות כבר כאן. ניחוחן עולה מהרמות הכוסית של ראשי המפלגות הגדולות, מהתכתשויות הרדיו, מההצהרות בועידות ובכנסים. בעוד ארבעה שבועות וחצי, שבועיים נטו בלי חגים, ייפתח כנס החורף של הכנסת. שר האוצר משוכנע שהוא ייפתח וייסגר מיד. ישראל תבחר את הכנסת ה-21 בפברואר הקרוב, אולי לכל המאוחר במרץ.
יש מי שסבורים, עדיין, אחרת. ביהדות התורה נמשכת ההתרוצצות בניסיון נואש למצוא פתרון. בעיצומו של חודש אלול נערף ראשו של מזכיר המועצת הקודם, זה שבישל את הדייסה הנוכחית וגרם לגדויילים לעלות על העץ הכי גבוה בסביבה ועוד בחוק כה נוח. הוא הוחלף במזכיר חדש, תאב פתרון. מהעבר השני, שר הביטחון הביע נכונות לשינויים מסוימים, "סמליים" כהגדרתו. זה פתח כקוף מחט אבל בפוליטיקה אפשר להשחיל דרכו פילים.
רשמו ביומנכם: במוצאי שמחת תורה, בזמן ההקפות השניות, אחד באוקטובר למניינם, תתכנס מועצת גדולי התורה להכרעה הסופית. על חוק הגיוס, ובעקיפין – גם על תאריך הבחירות.
 
איתות אזהרה
שמונה מילים עם פוטנציאל דרמטי נשמעו השבוע מפיה של חברת הכנסת אורלי לוי-אבקסיס. "כשיגיע הרגע, אני חושבת שזה יהיה בלתי אפשרי". ב"זה" הכוונה להגשת כתב אישום נגד ראש הממשלה, מהלך שיקרה, בהנחה שיקרה, אי שם בין 2020 ל-2021.
זה חידוד קטן אך משמעותי של דברים שלוי אמרה כבר בקיץ, בראיון לדנה ויס: "תראי, יש את העניין החוקי, והחוקי אומר שגם בכתב אישום אפשר להמשיך לכהן. אבל יש גם את העניין הציבורי והעניין הפרקטי. ראש ממשלה שמנהל מערכה משפטית על חפותו, איך הוא יעשה את זה?" השבוע היא כבר כמעט ענתה על השאלה: הוא לא יעשה את זה. לא איתה, לפחות.
נכון, מילים של פוליטיקאים הן דבר הפיך, אבל במקרה הזה ההצהרה תשפיע על הבחירות ועל הרכבת הממשלה שלאחריה. גוש השמאל-מרכז, גוש הרק-לא-ביבי, עומד בחודשים האחרונים בסקרים על מספר עגום למדי של חמישים מנדטים ביום הבהיר ביותר, לרוב פחות. אורלי לוי שאבה את רוב כוחה בסקרים ממצביעי יש עתיד והמחנה הציוני. לוי הקפידה לא לפסול את נתניהו ולכן צורפה אחר כבוד כשותפה פוטנציאלית בחישובים השונים.
אבל כיוון שמטרת העל של נתניהו היא לשרוד כראש ממשלה גם בהנחה הסבירה מאוד של כתב אישום, וכיוון שהוא איננו מעונין במשענות קנה רצוץ, המשמעות היא שההובלה הברורה של הימין הרבה פחות ברורה מכפי שהיא נראית. קואליציית נתניהו הבאה תמנה במקרה כזה, גם לפי הסקרים המחמיאים, רק 64, אולי 65 חברי כנסת. קמפיין גרוע, התבטאות לא מוצלחת, והגוש בסכנה. אולי לא בהרכבת הממשלה אבל לעת קבלת ההכרעה.
הסיבה שלוי השמיעה את ההצהרה השבוע היא מה שמשתקף בכל מחקר עומק: התמיכה שלה מגיעה ברובה המכריע ממצביעי המרכז והשמאל. שניים מכל שלושה לפי מחקר אחד, ארבעה מכל חמישה לפי אחר. הם לא התלהבו מההימנעות של לוי בהצבעה על חוק הלאום, ויותר מכך – מהאפשרות שהיא תהיה מגש הכסף שעליו תוקם ממשלת נתניהו החמישית.
ואולי המוצא של נתניהו יכול להיות לוח הזמנים. גם אם מאמצים במלואם את לוחות הזמנים שמנו השבוע בכירי הפרקליטות בכנס משפטי, יחלוף זמן רב מאוד בין הבחירות לבין ההחלטה על כתב האישום. עו"ד ליאת בן ארי הבהירה את המובן מאליו, שעדיף לתת המלצה מדויקת ואיטית על פני המלצה שגויה ומהירה, והמשנה ליועמ"ש רז נזרי חזה שההכרעה של היועץ עצמו תינתן עד יוני 2019. אבל גם אם כך יקרה, הרי שעד קיום השימוע יכולה לחלוף כמעט שנה. ראש הממשלה איננו פסיכולוגית ילדים ויזדקק ליותר מארבעה חודשים; ותיק 4000 סבוך בהרבה מתיק המעונות שגם בו השימוע התקיים לאחר חודשים ארוכים. ולאחר מכן צפוי עוד סבב מתיש של התייעצויות. עורך דין בכיר שהנסיבות הובילו אותו לרצות בנפילת נתניהו העריך השבוע שכתב אישום לא צפוי להיות מוגש לפני תחילת 2021. עד אז כולם ישמחו לתפוס מקום טוב בממשלה, אם יקים אותה נתניהו.
לעומת לוי, יו"ר המחנה הציוני אבי גבאי הלך עוד יותר רחוק והתחייב השבוע במילים הברורות ביותר שלא יישב תחת נתניהו. האם זה חכם פוליטית? נפילתה של שלי יחימוביץ' בבחירות 2013 החלה כאשר פרסמה הצהרה דומה. באותו יום העבודה החלה לרדת בסקרים ויש עתיד – לעלות. רוב המצביעים, גם בשמאל, מעוניינים לקחת חלק בשלטון. הם אינם מעוניינים, אלא תחת נסיבות קיצוניות, לקחת חלק במפגני מחאה. כשאנשים מריחים שלטון הם באים לקלפי בשיעור גבוה יותר. האם יאיר לפיד ישחרר לאורך הדרך התבטאות דומה? לפי שעה הוא מקפיד שלא.
גבאי גם הצהיר השבוע שיהיה ראש הממשלה הבא. אם מנכים את הערבים, אביגדור ליברמן ("האחרון שאפנה אליו"), משה כחלון שעושה הכל כדי לחסל אותו והליכוד נותרים בקושי עם 60 מנדטים להרכיב מהם את ממשלת המחנ"צ.
חמש עובדות על עפיפונים
להלן צרור עובדות ביחס לאירוע העפיפונים, שהביא את ישראל בקיץ החולף אל סף מלחמה בעזה:
ראשית, השטח השרוף בדרום עומד על שלושים אלף דונם.
שנית, אם זה נשמע הרבה, מדובר בשטח שווה לזה שעלה הקיץ באש ברמת הגולן משריפות שפרצו בשטחי אימון באש.
שלישית, רק רבע מהאזורים שנשרפו הם שדות. השאר – שטחים פתוחים. לא נעים בעין, אבל כפי שמעידים החצבים הפורחים – בקרוב יתחלף השחור בירוק.
רביעית, סך הנזק הכלכלי נאמד בכעשרה מיליוני שקלים, שווה ערך לליל יירוטים אחד של כיפת ברזל.
חמישית, אחד העיתונים הגדולים עיטר שלושים ממאת שעריו בקיץ האחרון בתמונה של שדות שרופים. תכנית בוקר מואזנת נפתחה מדי בוקר בספירת הבלונים והעפיפונים. לא טילים, לא מחבלים מתאבדים, לא פצצות: שלושים שערים לעפיפונים.
כך חיסל רוני אלשיך את הסיכוי שלו לשנה רביעית
בכיר לשעבר בשב"כ שדווקא איננו סובל את נתניהו נשאל השנה על פקודו ר', מי שמוכר היום כמפכ"ל המשטרה רוני אלשיך. לצד היותו אדם חכם וערמומי, אבחן, הוא סובל משלוש בעיות: ניסיון לתמרן את הבכירים ממנו, סירוב מוחלט להודות בטעויות והסתמכות יתר על מודיעין. מישהו זרק משהו למישהו ומבחינתו זו כבר התרעה חמה.
כהונתו של אלשיך חשפה את התכונות האלה לעיני האומה. אלשיך הוא מי שעל סמך גיליון ישראל היום ועוד סימניה בקוראן בישר שהאזרח ההרוג באום אל חיראן הוא "מחבל בן עוולה", ולא התנצל עד היום; מי שקבע כעובדה ב"עובדה" שחוקרים פרטיים מטעם נתניהו בלשו אחר חוקרי המשטרה ולא מסר כל ראיות לכך; שהודיע כבר בינואר 2017 ש"הגענו לחקר האמת בתיק 1000" (השלמות החקירה בתיק לא הסתיימו עד היום); וזה שהפיץ בקרב עיתונאים שמועה שקרית שפקודו, ניצב יורם הלוי, מנהל קשרים חשאיים עם נתניהו רק כי מישהו אמר משהו למישהו וכי השניים צולמו עם עוד כתריסר איש במירוץ הג'ירו.
וכמו כל דבר בישראל של השנה היוצאת, הכל מתנקז לנתניהו.
דודי כהן שיגר מדי שבוע חוקרים למעונו של ראש הממשלה אולמרט אבל ספק אם יותר מקומץ אנשים ברחוב היה מזהה אותו; היועץ המשפטי לממשלה אביחי מנדלבליט הוא זה שאישר לשלוח למעצר את כל סביבת נתניהו הקרובה וחתם על שלושה הסכמי עד המדינה שנויים במחלוקת, אבל מעמדו הציבורי איתן בהרבה מזה של המשטרה והעומד בראשה ויהיה כזה גם כשיורה, בסבירות גבוהה, על העמדתו לדין של ראש הממשלה.
הסיבה, כמו בבדיחה על הנזירה והלימון, היא שאלשיך מתקשה למחוק את החיוך מהפרצוף. כמה שמנדלבליט סובל, ככה אלשיך נהנה, ולצערו – כולם הבחינו בכך. "זה לא עושה לי את זה", השיב לשאלת אילנה דיין אם הוא מבין שאולי יסיים את כהונת ראש הממשלה. אבל כל מי שצפה התרשם שה"זה" דווקא עושה לו את זה, ועוד איך.
הטרגדיה של המפכ"ל, זו שתביא כנראה לסיום כהונתו בעוד שלושה חודשים, היא שתפקידו בחקירות נתניהו שולי בהרבה מכפי ששיווק זאת לציבור. הוא לא מזרז אותן ולא מעכב, לא פותח ולא סוגר. אבל רב ניצב אלשיך התפרץ למסיבה שאיננה שלו, ושכנע את עצמו שהוא מסמר הערב. מישהו, כנראה יועץ בשבע ספרות ועם עבר בפורום חווה וחשבון טויטר עצבני, שיכנע אותו אשתקד שהדרך לליבם של עיתונאי ישראל עוברת בהתייצבות ראש בראש מול האיש שהם אוהבים לשנוא.
מהתנהלותו של אלשיך בשנתיים האחרונות אפשר לגזור לאחור את התכנית האסטרטגית: במקום לדבר על פשיעה, אלימות שוטרים, הטרדות בצמרת ושאר נושאים לא פופולריים, עדיף לתדרך על נתניהו. מהמפכ"ל שבראשית כהונתו נוקנק קשות על הרג האזרח באום אל חיראן, היעלמות המשטרה אחרי הרצח בדיזנגוף והתבטאות אומללה על עולי אתיופיה, נותרו כמעט רק התייחסויות ותדרוכים לנתניהו. בפרקליטות צפו בראיון שבו בישר שהוא "קורא כל מילה מהחקירות" וגיחכו. אין אדם שמסוגל לקרוא רבבות עמודים של חומר ולפקד במקביל על הארגון המזוין השני בגודלו בישראל. הסתבכת עם ניצב מטריד מינית? האשם את נתניהו. מחדלים משטרתיים? דבר על ביבי.
היחס העיתונאי השתנה פלאים, אבל אלשיך הפך לאיש השנוא ביותר על הימין בישראל. מעין יו"ר אופוזיציה בפועל. בהתנהלותו זו, הוא העניק לנתניהו את המתנה הגדולה ביותר שיכול היה לצפות לה. לולא התראיין ללא הרף, ספק אם הקמפיין האנטי משטרתי היה ממריא. מי שעיין השנה בספרו הבכייני של אהוד אולמרט לא יכול היה שלא להתרשם מהדמיון המופלא בין טענות שני ראשי הממשלה האחרונים נגד מערכות אכיפת החוק. אם מוסיפים לכך את שרון, שלושת האחרונים.
האמת היא שהמשטרה לא מנהלת בדרך כלל מסע ציד, אלא מסע דיג: כשהיא ננעלת על מטרה, וראש ממשלה הוא תמיד מטרה שנאה לכוון אליה, היא אוהבת להינעל עליו. זה לא אישי ולא חריג כשמדובר בנתניהו.
אבל לנתניהו זה הצליח, כי מולו התייצב אדם שהחליט לשחק במגרש הפוליטי של הגדולים ממנו, וניגף. "לא אמכור את ערכיי בשביל שנה רביעית", תדרך במאי את אחד מערוצי הטלוויזיה, כאילו מישהו בכלל הציע לו את הדיל הזה. לפני כמה שבועות גם דלף באופן שערורייתי ציטוט רכילותי מהציתות המשטרתי לח"כ דוד ביטן שממנו השתמע שיש כוונה להחליף את אלשיך. ממי שהצהיר שמניעת הדלפות היא עבורו ערך עליון השתמע שגם כאן התבצע ויתור ערכי כדי לקבל שנה נוספת במפכ"לות.
ההכרעה של גנץ מתקרבת: רשימה עצמאית או שריון?
ההתלבטות של בני גנץ על כניסה לפוליטיקה נכנסה לא מכבר לשנתה הרביעית. זו תהיה גם השנה האחרונה. מעבר לחגים חוזרת הכנסת ואחרי שתחזור תחל ההתנעה לקראת בחירות.
הסיבה העיקרית שבגינה הרמטכ"ל לשעבר מתלבט ממושכות היא שהוא אינו מצוי בטמפרטורת הרתיחה שמאפיינת בדרך כלל גנרלים שמכוונים הכי גבוה שאפשר. לא סכין בין השיניים אלא מחשבה בראש. כמו שאמר רבין, מבחינתו זו אופציה ולא אובססיה, ובניגוד לרבין הוא באמת מתכוון לכך.
כמי שהעביר ארבעה עשורים הרחק מהמשפחה, גנץ ירצה להקריב עוד עשור כזה רק בעבור תפקיד משפיע מאוד, ו"מאוד" מתייחס לכל הפחות לתפקיד שר החוץ או הביטחון. הוא לא ייצא להרפתקאה רק כדי לתקן את מערכת החינוך או להיות חבר כנסת זוטר. ניסיון העבר וסקרי ההווה מלמדים שהמקום השני במפלגת מרכז-שמאל אינו מקרב אותך לאזורים הגבוהים, דלילי החמצן. גם אם לפיד או גבאי יזכו לעשרים מנדטים, ואפילו אם ייכנסו לממשלה, הם ייקחו את התפקיד הבכיר ויותירו לבאים אחריהם תיקים בינוניים, לכל היותר.
ההתבטאות של גבאי בשבוע שעבר נגד ישיבה בממשלה עם נתניהו מגבירה את הסיכוי שהעבודה תשב באופוזיציה, והיחסים העכורים של לפיד עם ראש הממשלה ועם החרדים לא תורמים לתסריט של ממשלת ליכוד-יש עתיד. הדרך הארוכה-קצרה אל שולחן הממשלה עוברת בהקמת רשימה חדשה.
אבל האם גנץ בנוי נפשית למחירים הכבדים של עמידה בראש? בציבור הוא פופולרי מאוד, בוודאי יותר מכל פוליטיקאי אחר במרכז-שמאל, אבל יש גם כמה אותות אזהרה. לארבעה מכל עשרה ישראלים אין דעה לגביו. ההסבר הוא שרבים זוכרים את גנץ מתפקידו כרמטכ"ל, אולי הפופולרית במשרות ישראל, אבל הם לא יודעים את דעותיו. ברגע שיפתח את הפה, לא משנה מה יגיד, הוא יחטוף. כשגנרל עובר לפוליטיקה, כל יום מגרד ממנו עוד שכבה דקה של דקרון בצבע זית.
הקולות שנשמעים מסביבת גנץ הם של הקמת מפלגה חדשה. אחרת, לשם מה הוא זקוק לזמן, כפי שטוענים מקורביו? כדי לקבל שריון אין צורך בזמן, רק במסרון אחד לגבאי או לפיד. ככל הידוע, בסביבתו כבר עמלים על המהלכים הטכניים הסבוכים הכרוכים בהתנעת רשימה כזו.
הקמת מפלגה היא גם המשך המו"מ באמצעים אחרים. אפילו חמישה-שישה מנדטים בסקרים הם סחורה שראשי העבודה ויש עתיד יסכימו לקנות כמעט בכל מחיר.
ויש עוד אפשרות, שכרגע היא היפותטית לחלוטין ונתניהו גם הכחיש אותה בזעם, אך מתאימה לו מאוד: מה יקרה אם ראש הממשלה יציע לגנץ את תיק החוץ, במינוי אישי? זו תהיה מכה אנושה, אולי מכת מוות, ליריביו מהאופוזיציה, בבחינת "שניים רבים והשלישי לוקח". זו תהיה מהלומה גם לבכירי הליכוד, הפרד ומשול שימנע מנתניהו אפשרות למרד פנימי. ואם נתניהו יציע רק את התיק בלי מקום בכנסת, הוא גם ימנע את האפשרות של הכנסת סוס טרויאני שידיח אותו, אם יוגש נגדו כתב אישום. על פי תגובתו של נתניהו ("השקפותיו רחוקות מהשקפות הליכוד"), אין תסריט כזה בינתיים.
פחות תככים, יותר משטרה
שאלת זהותו של המפכ"ל הייתה מכריעה אולי, לפני שנה, בעיצומן של חקירות נתניהו. אבל עם פרוץ תשע"ט ההחלטה על החלפתו רוני אלשיך כבר הרבה פחות משמעותית לכל המעורבים. הרב-ניצב הבא לא יוכל להאיץ או לעצור את חקירות נתניהו, כי כבר כמעט לא נותרו כאלה. עגלת החשדות העמוסה מקרקשת עכשיו באיטיות משוועת אל תחנתה הבאה: פרקליטות המדינה. לוח הזמנים הנוכחי מבטיח שעד שתגיע לבית המשפט תסתיים כבר תקופת הצינון של אלשיך והוא יוכל לרוץ לפוליטיקה.
כהונת אלשיך הסתיימה פעמיים: ראשית, ב-14 באוקטובר אשתקד, כשלשכת נתניהו תקפה אותו חזיתית. "מאז שהיועץ הפוליטי ליאור חורב מונה ליועץ חיצוני של המשטרה בעלות של מיליונים על חשבון משלם המיסים וללא מכרז, ההדלפות הלא חוקיות הפכו לצונמי. הציבור כבר מזמן הבין שיש כאן מסע ציד". מינוי חורב אכן היה הזוי ולא ראוי, אבל המתקפה של נתניהו על אלשיך הייתה צפויה: פוליטיקאים נחקרים תמיד מבקשים לשכנע את הציבור שמתנהלת נגדם רדיפה.
אלשיך נפל לבור. הפעם השנייה שבה הסתיימה כהונתו הייתה ב-7 בפברואר השנה. דווקא בשבוע שבו התפרסמו המלצות המשטרה הוא העניק את הריאיון הבלתי נשכח ל'עובדה' שבו מילא את התפקיד שאליו לוהק בידי נתניהו: האיש שעושה הכול להפילו. אלמלא דיבר כפי שדיבר, ארדן היה מתקשה שלא להאריך את כהונתו. לכך, בין השאר, רמז אמש ארדן כשהסביר את החלטתו לא להאריך את כהונת אלשיך: "היו למפכ"ל ולי גם חילוקי דעות והיו גם הבדלי גישות בסוגיות מהותיות וכבדות משקל שהייתה להן השפעה ניכרת על אמון הציבור במשטרה. נמנעתי כידוע כמיטב יכולתי לתת פומבי למחלקות גם במחיר ביקורת מהמחנה שלי".
אלשיך קיבל משטרה חולה, מסוכסכת ונחקרת והוא מחזיר אותה, למרבה הצער, במצב תדמיתי דומה. מחליפו, יורם הלוי או צ'יקו אדרי (ובסבירות נמוכה יותר דוד ביתן), יצטרך לחזור ליסודות: פחות תככים. יותר משטרה. פחות דברור, יותר שיטור. 
ש"ס וחשבון אוסלו
הרבה דברים שקרו השבוע לפני 25 שנה נראים היום דמיוניים: לחיצת יד בין ראש ממשלה ישראלי ובין יאסר ערפאת; רוב פרלמנטרי מוחלט לשמאל, אפילו בלי המרכז; אבל הפרט המדהים מכולם הוא הרכב  הקואליציה: עבודה, מרצ וש"ס.
קהל הבוחרים של ש"ס היה – ועודנו – הימני ביותר בישראל. מאות אלפי מצביעיה לא מאמינים בשלום ולא מאמינים לערבים. שיעור החרדים הספרדיים התומכים בעמדות יוניות נמוך אפילו משיעור הדתיים לאומיים התומכים בכך. אבל המפלגה שהייתה אז בת תשע בלבד הדהימה את הציבור החרדי ואת המערכת כולה כשנכנסה לממשלה של רבין. גבו של הרב עובדיה יוסף זצ"ל היה כה רחב וסמכותו כה מוחלטת, שהיא אפשרה לדרעי לדלג מעל ההתנגדות החרדית-אשכנזית של הרב שך והקלה על כאבי הבטן של המצביעים. הם העריצו את מרן יותר משתיעבו את שולמית אלוני ויוסי שריד. השמאל קיבל רוב יהודי במיקור חוץ.
אפילו הזמן הרב שעבר לא השכיח את עצמת ההתנגשויות בעידן אוסלו. מיליוני מילים נשפכו על קרבות הרחוב בין ימין ושמאל, אבל זו רק חלק מהתמונה. הקואליציה תפרה בתפרים גסים גדול תורה ספרדי חרדי מירושלים ומפלגה אפיקורסית-חילונית מתל אביב, ואלה חישבו להיקרע מדי יום. שולמית אלוני הצהירה שלמען השלום תחבוש שטריימל, אבל מגבעת הראשון לציון הייתה גדולה עליה. ש"ס הייתה חזקה מספיק, והמגעים עם הפלסטינים מפתים, מספיק כדי שאלוני תתפוטר מתיק החינוך. בבחירה בין מרצ וש"ס, היה די ברור את מי העדיף רבין.
והעימות הנוסף, החשבון שטרם נשלם, הוא בין המתנחלים והש"סניקים. תומכי ההתנחלות תיעבו את ממשלת אוסלו וראו בדרעי את האחראי הראשי לכך. הש"סניקים, מצידם, ראו את המתקפות מימין כהמשך הדיכוי האשכנזי השנוא, הפעם לא כאלה עם כיפות שחורות אלא עם כיפות סרוגות. הישיבה בממשלת אוסלו לא הייתה רק בחירה טקטית אלא גם נקמה אסטרטגית. זה הגיע עד לעימותים אלימים תחת ביתו הישן של הרב עובדיה. ככל הידוע, הוא סבר שההפגנות קיצרו את ימיה של רעייתו מרגלית. על פי ההיסטוריה, המפגינים סברו שישיבת ש"ס בממשלה תרמה לקיצור ימיהם של ישראלים רבים.
הימין האידיאולוגי סירב להכיר בעובדה שיש ציבור ענק שארץ ישראל חשובה לו, אבל בטמפרטורת החדר. בניגוד לציפיות, ש"ס לא שילמה שום מחיר אלקטורלי על שנות אוסלו: היא זינקה לעשרה מנדטים ב-1996, ול-17 אחרי שנמנעה בהסכם חברון. ההתנתקות, שנולדה בליכוד, הייתה המשך טבעי, כי אם ש"ס יכולה לחיות בשלום עם יציאה עזה, הליכודניקים יכולים לחיות עם פירוק היישובים היהודיים מסביב לה.
הבית היהודי של בנט, שמנסה לשווק את ערכי המתנחלים באריזה חדשה, כמו שעשתה בזמנו ש"ס עם היהדות הספרדית, הוא המשך המאבק ההוא. אין פלא שהמהלך הגדול הראשון של בנט היה ללכת לקואליציה עם מפלגות מהמחנה השני ולזרוק את ש"ס מחוץ לממשלה. היה שם גם חיקוי מסוים לדרעי של 1992 עם קורטוב של שמחה לאיד. גם כאן, טקטיקה פוליטית הלכה יד ביד עם ניחוח של נקמה צוננת, שחיכתה בדיוק עשרים שנה.
השנים והישיבה הממושכת יחדיו עשו את שלהם: חלומות הגדולה של ש"ס על הנהגת המדינה עלו בעשן והאיבה שכחה מעט. זה קורה בעיקר מסיבות פרקטיות: הרומן הקצר עם מפלגות מחוץ למחנה לימד אותם דווקא שהאינטרס הפוליטי מחייב את שני הצדדים ללכת יחד.
בירושלים לא יהיה בקרוב ראש עיר חרדי
, יעקב ליצמן, משה כחלון, משה ליאון, נפתלי בנט, עפר ברקוביץ' 
עולם הפוך: שיעור החרדים באוכלוסיית ירושלים הולך ועולה, אבל סיכוייו של מועמד חרדי להיבחר לראשות העיר רק הולכים ויורדים. ב-2003 נבחר אורי לופוליאנסקי לראשות העיר בקולות כל המגזר ובתוספת רבבות מצביעים חילוניים. ב-2008 לא הצליח מאיר פרוש לזכות בכל קולות החרדים והפסיד (ההקלטה שבה הוא מבטיח ביידיש "להתרבות בקצב מהיר יותר", והביאה להפסדו, הודלפה בידי חרדים). בבחירות הקודמות וגם באלה הנוכחיות הם אפילו לא הצליחו להציב מועמד.
יותר משהליטאים רוצים ראש עיר חרדי הם אינם מעוניינים שהוא יהיה חסיד, ולהפך. ככל שהמגזר החרדי גדל, כך הוא מתפלג. אין דמות אחת, אפילו חמש, שיכולות להכפיף למרותם מיליון בני אדם. גם לו יוסי דייטש היה מצליח לקבל את תמיכת כל הרבנים, הוא היה מופתע לגלות ביום הבחירות שלא הצליח לקבל את תמיכת כל החרדים.
הלקח הוא שיש להיפרד לשלום מהתיאור הפשטני, אולי גם קצת גזעני, של החרדים כגוש אחיד, שחור, רובוטי. בסקרים כבר ניכרת, בקילוחים דקיקים אך הולכים ומתעבים, תופעה של הצבעה חרדית עצמאית, ללא תכתיבים מלמעלה. לא רק השנאה מקלקלת את השורה: להנהגה נוח יותר מועמד ציוני שחייב לה את בחירתו מאשר מועמד חרדי שכל החלטה שלו תהפוך לסיפור לאומי, בטח באמצע קמפיין ה"הדתה". ניר ברקת היטיב עם החסידים בעשור של כהונתו הרבה יותר מראש עיר חרדי, וכל זה מתחת לרדאר.
האירוניה היא, שרק בגלל החשש מראש עיר חרדי החליט ראש הממשלה להתגייס לטובת זאב אלקין. במשך חודשיים הוא סירב לפעול לטובת איש מפלגתו חוץ מציוץ לקוני אחד בטוויטר. אבל בשבועות האחרונים התרשם נתניהו שיש אפשרות ממשית שבירושלים יכהן ראש עיר חרדי. מעבר לטעמו האישי כתושב ירושלים, נתניהו גם חשש שהדבר ימקד את הבחירות הכלליות הקרובות בנושאי דת ומדינה, הנקודה הפגיעה ביותר של הימין. גם האפשרות מנגד לא הייתה מלבבת מבחינתו: מי שמריץ את עפר ברקוביץ' הוא ליאור חורב, שנוא נפשו.
בסוף השבוע שעבר צלצל נתניהו לראשי המפלגות החרדיות ללחוץ עליהן. תמיכה באלקין לא יצאה מזה, אבל מועמדותו של דייטש חוסלה. הצהרת התמיכה של דגל התורה במשה ליאון היא הישג קטן עבורו והישג ענק עבור אריה דרעי. בעוד כולם כבר מצחצחים את ההספדים עליו, הוכיח יו"ר ש"ס שבפוליטיקה אין לו מתחרים.
לפני שבועיים נכתב כאן שהסיבוב הראשון בבחירות לראשות עיריית ירושלים הוא למעשה שני חצאי גמר: חרדי וציוני. ובכן, בחצי הגמר הראשון ניצח משה ליאון, שמן הקבר הפוליטי נחלץ היישר לאפשרות ממשית של העפלה לסיבוב השני. זאב אלקין ועפר ברקוביץ' נאבקים גם הם על העלייה. ברקוביץ' זכה לעוד אחוזים ספורים אך יקרים כאשר המועמד יוסי חביליו פרש. הוא מהווה יריב קשה ונחוש בהרבה מכפי ששיערו כולם. אלקין, מנגד, יקבל כנראה אחוזים יקרים מהחסידים שיקלו על עלייתו. שני מועמדים עם כיפה סרוגה ואחד בלעדיה נאבקים על ראשות עיר שכולם כבר הספידו אותה כמאה שערים מורחבת.
ברית האחים 2
מצד אחד, בנימין נתניהו מצהיר על רצונו בארבעים מנדטים. מהצד השני, הוא הודיע על חידוש היוזמה להורדת אחוז החסימה. ביד אחת מוחץ את שותפותיו הקואליציוניות, בשנייה מרפא.
למי הוא מכוון? הרי אביגדור ליברמן ואריה דרעי נשבעים, ובצדק כנראה, שאינם חוששים מאחוז החסימה.
ייתכן שהתכנית להורדת אחוז החסימה משתלבת במיזם נוסף, שש-שנתי אוטוטו: המיזם לחיסול נפתלי בנט. אם 3 מנדטים יספיקו להיכנס לכנסת, הפיתוי של "תקומה" לפרוש מהבית היהודי ולחבור לאלי ישי יגדל. בית יהודי של 5-6 מנדטים הוא כבר משהו שאפשר להשאיר מחוץ לקואליציה, או להכניס במחירי סוף עונה, בלי תיקי הביטחון והמשפטים. זו הסיבה שדרעי לא חזר בפומבי עד עתה על התנגדותו המוחלטת למהלך, בעוד שמי שהתנגדו בקולי קולות הם נפתלי בנט ואחיו החדש, יעקב ליצמן.
הצמד בנט-ליצמן מנסה להקים עכשיו ברית אסטרטגית שתופעל יום לאחר הבחירות הבאות. ליצמן מבטח את עצמו בכך מהאפשרות הנמוכה-אך-קיימת של כניסת לפיד לממשלה הבאה והוצאת החרדים. השאלה היא מה מרוויח בנט. האם יכול להיות שבנט בונה על כך שליצמן יודיע שיסכים להיכנס לממשלה הבאה רק אם יו"ר הבית היהודי יקבל את תיק הביטחון? והאם הברית הזו היא הסיבה שעד עתה נפתלי בנט לא הודיע על תמיכתו בזאב אלקין לראשות עיריית ירושלים והוא ממשיך לחכות לאגודת ישראל?
אורלי בקצה המנהרה
כששר האוצר הודיע אתמול, ב"ידיעות אחרונות", על הנכונות למשכנתא של תשעים אחוז לזוגות צעירים, זה לא היה רק מהלך נדל"ני. יוזמת הדגל של אורלי לוי מדברת בדיוק על אותה משכנתא. מהלך כזה, בעיתוי כזה, מבשר על המאבק של החורף הקרוב: המאבק על תיק האוצר בינה ובינו.
עשרה מנדטים יש למשה כחלון. כמחצית מהם אינם מצביעי ימין. רובם נטש לבלי שוב ביום שכולנו הצטרפה לממשלת נתניהו, והצטרף ללוי-אבקסיס כשהודיעה על הקמת מפלגה. הדי.אנ.איי. המעודכן של מצביעי כחלון הוא ימני יותר משהיה, ושל אורלי לוי נוטה מעט שמאלה. זו הסיבה שהיא מפזרת רמזים על אי ישיבה בממשלת נתניהו תחת כתב אישום, ושהוא הולך עם נתניהו כל הדרך לממשלה הבאה.
השאלה המסקרנת היא מה יעשה כחלון אם יוגש כתב אישום נגד נתניהו. בחורף האחרון אמר שיישאר בממשלה עד להגשת כתב אישום, כשהכוונה עד ולא עד בכלל. כיוון שלחרדים אין בעיה לכהן תחת ראש ממשלה נאשם, ליברמן איננו חבר התנועה לאיכות השלטון ומצביעי בנט חושבים שנתניהו נרדף, כחלון הוא לכאורה החוליה החלשה בממשלת נתניהו החמישית, אם תקום. זו גם הסיבה לגל השמועות על איחוד קרב שיציע לו נתניהו. הוא יפסיד מנדטים יקרים לגוש, אבל יבטיח את הממשלה הבאה. זה מתחרז עם אותו איחוד מפורסם מ-2013 עם ישראל ביתנו, שנועד למנוע מליברמן חבירה ליאיר לפיד.
אבל לא בטוח שכחלון של אחרי הבחירות יהיה זה שלפניהן. אם בוחריו ימניים יותר, הוא יוכל לומר משהו בסגנון: "כשאמרתי שלא אוכל לכהן תחת כתב אישום זה היה לפני שהבוחר אמר את דברו. מרגע שהמצביעים ידעו על האישומים המתהווים ובכל זאת בחרו בליכוד, אמשיך לשבת בקואליציה אם בג"צ יאשר זאת".
עוד סיבוב, בירה: ברקוביץ רוצה מצביעים וליאון צריך בוחרים
בקצה רחוב הבאסטות בשוק מחנה יהודה, בנימין נתניהו כבר ידע שהמועמד שלו לא יהיה ראש עיריית ירושלים. הסיור שלו עם זאב אלקין בלוקיישן השחוק לווה ביותר מדי קריאות בעד משה ליאון ועפר ברקוביץ'. לזכותו של נתניהו ייאמר ששמר על פאסון ונתן עבודה; המאמצים שלו סייעו לאלקין טו סמולר דה השפלה. כמו שאומרת החמישייה הקאמרית: השר חזר מהבחירות עם עשרים אחוזים והמקום השלישי, קצת לפני יוסי דייטש.
את ירושלים אפשר לחלק לבוחרים ולמצביעים; אלה שמחליטים לבד ואלה שמחליטים בשבילם. בקרב הבוחרים רשם אלקין הישג נאה של 40,000 קולות, רובם המכריע מהציונות הדתית. הקמפיין שלו נגד ברקוביץ' ("שמאלן", "קרן חדשה") ונגד ליאון ("הקומבינה של דרעי וליברמן") היה יעיל.
באופן אבסורדי, הוא נכשל במה שנחשב דווקא למיומנותו המרכזית כפוליטיקאי בחסד: סגירת דילים שיביאו לו את גושי המצביעים. הוא הביא את הנדוניה, אבל הכלה סירבה להשתכנע. לעומתו משה ליאון לא הביא כל נדוניה, אבל קיבל את השידוך של חייו. משה גפני ואריה דרעי סידרו לו שמונים אלף קולות.
כמו ליאון 2013, גם אלקין 2018 הגיע לעיר סמוך לבחירות; גם הוא רץ על סמך הבטחה לתמיכה מליצמן, וכמוהו גם הוא גילה לאכזבתו שהוא יכול לתלות את ההבטחה על הקיר. יש לכך גם השלכות כספיות כבדות: מסע הבחירות שלו הסתיים בחובות של מיליונים, שבהם יישא הוא או אנשי העסקים שערבו לו.
הבעיה שחיסלה את אלקין בסיבוב הראשון תהיה זו של ברקוביץ' בסיבוב השני. שבעים אלף בוחרים, מספר נאה מאוד, העלו את המתמודד הצעיר והמרשים לסיבוב השני, אבל הם לא יספיקו. שיעור ההצבעה המטורף בקרב החרדים והפער שרק יתרחב עוד ב-13 בנובמבר מול שיעורי ההצבעה החילונית מסכל כל אפשרות אפקטיבית להיבחר ללא תמיכה מגוש חרדי מרכזי. ספק אם לחסידים יהיה כוח פוליטי לתמוך בו אחרי ההתרסקות המהדהדת שלהם עם דייטש. ספק אם יהיה להם גם חשק.
מסע הבחירות של אלקין צדק, כך מתבאר בדיעבד, בעוד נקודה: בסיבוב השני, ליאון הוא אכן המועמד המוביל. האויב של הטוב הוא הטוב מאוד, והבחירה בברקוביץ' על פני אלקין סייעה מאוד לסיכוייו של ליאון להפוך לראש העיר. זו גם כמובן אשמתו של אלקין עצמו: הציבור הציוני בירושלים קטן מכדי להרשות לעצמו ריבוי מועמדים כזה. במועצה, למשל, הלכו לפח שלושה מנדטים יקרים, והפכו את גוש החרדים-חרד"לים לרוב במועצה. ההשלכות יורגשו בקרוב מאוד ברחוב הסמוך למקום מגוריכם.
ליאון צריך להיות כמעט קדוש כדי לא להפוך לבובה של יהדות התורה וש"ס בכיכר ספרא. עקשנותו והפוליטיקה שהפגין ראויות להערכה, אבל הוא חייב לדרעי וגפני את בחירתו השבוע, ושני אלה לא ידועים כבעלי חוב סובלניים במיוחד. מיליוני השקלים שהשקיע בפרסום הניבו לו רק כמה אלפי קולות חופשיים. הוא יצטרך להביא הרבה יותר בסיבוב השני. לא רק בשביל לזכות בבחירות, אלא לא פחות חשוב: גם כדי לזכות בלגיטימציה.
ליצמן בצרות
משלחת נשואת פנים וחשאית עשתה בערב השבת שעברה את דרכה אל האדמו"ר מגור. היו שם מזכיר מועצת גדולי התורה וכמה מנציגי האדמו"רים האחרים. מטרתם הייתה אחת: להסיר את מועמדותו חסרת הסיכוי של יוסי דייטש, ההפתעה הנעימה של הבחירות המקומיות, וללכת עם אלקין. האדמו"ר מגור, כמנהגו בקודש, לא אבה לשמוע. התעקשותו על דייטש הייתה המשך ישיר להתעקשויות אסוניות אחרות של האדמו"ר בשנה האחרונה: התעקשותו על התפטרות נציגו מתפקיד שר הבריאות, התעקשותו על חוק הגיוס שכמעט פירקה את הממשלה פעמיים, ועכשיו ההתעקשות בירושלים. מרוב כעס על גפני ודרעי הוא העניק להם את ראשות העיר על מגש. החסידים שוב חתכו לעצמם את האף כדי להרגיז את הפרצוף.
הנפגע העיקרי יהיה שוב החסיד מספר אחת, יעקב ליצמן. מצווה לציית לרבנים, לא מצווה לנצח, ניסה שלשום לנחם את תומכיו, אבל ספק אם אלה התנחמו. הוא עלול להיות הנפגע העיקרי: מה יקרה אם הליטאים ידרשו עכשיו את הבכורה שבה החזיקו החסידים עד היום? הריצה הנפרדת העידה שהם סובלים מייצוג חסר משמעותי ברשימה המשותפת. ומה יקרה אם גפני ידרוש לעצמו, לפיכך, את התפקיד הבכיר?
מדברים רבות על ההצבעה העצמאית של חרדים, אבל זו עדיין תופעה שולית. המפלות החרדיות נבעו כולם מההתקוטטות בצמרת. הם איבדו את בית שמש, נאלצו להמליך דתי סרוג בירושלים, איבדו את ערד. יש יותר חרדים ברחוב אבל פחות בבנייני העירייה. אין קיטון משמעותי ברמת המשמעת של המצביע החרדי לרבותיו, אבל יש גידול משמעותי במספר הרבנים האלה. עשרות מוקדי כוח עצמאיים מסתכסכים אלה עם אלה ופוגעים זה בסיכוייו של זה.
באופן משונה, האחדות החרדית קיימת כרגע רק במקום אחד: בהתנגדות חסרת הטעם לחוק הגיוס שהולכת כמו תמיד אחר הקיצוניים. האם כוחם של הליטאים וש"ס יגבר הפעם על החסידים, והם יכופפו את ידי מועצת גדולי התורה ויאפשרו לחוק המרוכך לעבור סוף סוף? האם לראשונה בכהונה הזו החלטת החרדים כולם לא תושפע מעמדתו של החריף שבמתנגדים? בשביל זה כל הגדוילים, כפי שהם מכונים, יצטרכו לשכוח את החבורות והמכות הטריות, ולשבת יחד.
אוקטובר השחור
בין מאה וחמישה עשר חודשי הכהונה הרצופים, אוקטובר 2018 לא ייזכר כאחד הטובים של בנימין נתניהו. למעשה, הוא יעדיף לשכוח אותו. המכות ניחתו עליו מכל עבר: הוא הסתבך עם הבייס בהחלטה על דחיית פינוי חאן אל אחמר, פרקליטו הותיק יעקב וינרוט נפטר,  בקרית שמונה עלב באופן מיותר במי שהציגה עצמה כתומכת שלו, ואחר כך יצא במאה קמ"ש על גדעון סער – קטטה פוליטית שאף פעם לא טובה לראש ממשלה מול זוטר ממנו. ומעל הכול: המצב המתמשך בדרום ממשיך להעכיר את שלוותם של ישראלים רבים, והמצב החדש בצפון – לטרוף את שנתם של בכירים מעטים. הקושי הניכר להמשיך ולתקוף כבעבר גורם ללחשושים על אירועי בלהות בלבנון וסוריה. שליטת נתניהו במצב הביטחוני ובזירה הבינלאומית היא מקור כוחו העיקרי, ואלו שתי מכות לא נעימות, שסיומן לא נראה באופק.
פוליטיקאים הם חיישנים משוכללים לאיתור חולשה. נתניהו איננו חלש, כמובן, רחוק מזה. אבל צבר ההתבטאויות נגדו מבית לא זכור חודשים ארוכים. זה החל בשבוע שעבר בתשובה התקיפה של סער על האשמות בפוטש, נמשך למחרת בליברמן שפרסם את ההודעה על מינוי הרמטכ"ל החדש בעוד נתניהו נמצא בביקור בעומאן, ואחר כך בביטול המזלזל של ליברמן בנתניהו על זהות סגן הרמטכ"ל ("הוא ייבחר כמקובל בידי שר הביטחון", הפטיר ליברמן). בנוסף, היו גם הקלטות הסתר של ח"כ מיקי זוהר נגדו, עם ביטויים שלא מדפיסים בעיתון, והראיונות גלויים עם דוד ביטן ודודי אמסלם, שערערו והרהרו על החלטתו לתמוך ביריב הליכוד בבחירות לראשות עיריית בת ים. דוד הראשון הבהיר שנתניהו לא אמר אמת וההחלטה היא שלו, לא של הליכוד; דוד השני הגדיר את ההחלטה כטעות חמורה.
זו איננה תחילת סופו של ראש הממשלה, אולי הצטננות עונתית בתמיכה בו. אבל היא יכולה ללמד על הסיבות שבשלהן התקררה גם התלהבותו להקדים את הבחירות. בסביבתו היו מי שהאיצו בו לממש סוף סוף את שלושים ומשהו המנדטים שהוא מקבל בסקרים כבר חצי שנה, אבל היו גם אחרים שהציעו להתרחק קצת מהאירועים האחרונים. זו הסיבה לפער שבין שר האוצר כחלון, שכמעט דוחק לפזר כבר את הכנסת, ובין השלווה המשמימה שבה קרבה הכנסת הזו לשנתה החמישית. אגב, גם דרעי, שהפתיע לטובה השבוע, ירצה להוון בהקדם את ההון המקומי בבחירות ארציות.  וכך נוצר מצב מוזר במונחי הקואליציה הזו, אם כי שגרתי לגמרי בכל קואליציה אחרת: לראשונה זה זמן רב, נתניהו חפץ בבחירות פחות מחלק משותפיו.
"אל תדונו אותי עד שתגיעו למקומי": עד המדינה שלמה פילבר פותח קריירה חדשה
שלמה פילבר התרחק מהמצלמות מאז שהפך לעד מדינה בתיק 4000, הידועה יותר כפרשת בזק-וואלה – אולם עכשיו הוא מתייצב מול המצלמה ומצהיר: "אמרתי תמיד את האמת – גם לפני המעצר, לתקשורת, וגם במשטרה"
לצפייה בראיון הקליקו כאן.
במשך יותר משנה, מאז נעצר לראשונה, שלמה פילבר התרחק מהמצלמות. אבל מי שהיה מנכ"ל משרד התקשורת ואיש אמונו של נתניהו והפך לעד המדינה המרכזיבתיק 4000, תיק בזק-"וואלה!", חזר להיות מנהל קמפיינים וכבר בשבוע שעבר הוא הריץ בהצלחה שורה של מועמדים בבחירות המקומיות. בריאיון ראשון מאז המעצר הוא אומר: "רב הנסתר על הגלוי, אני מציע לכולם לחכות לסוף".
בריאיון בלעדי למהדורה המרכזית מצהיר מנכ"ל משרד התקשורת לשעבר כי מעולם לא שיקר בנושאים הקשורים למשרד התקשורת. "מי שמכיר אותי 30 שנה יודע שאני לא פוחד להגיד את האמת", הצהיר. "אמרתי את האמת בוועדות הכנסת, בריאיונות לתקשורת – וגם למשטרה". עם זאת, סירב להגיב מעבר לכך על הסוגיות שבלב חקירת התיק.
פילבר, שליווה את ראש הממשלה נתניהו שנים ארוכות עד חתימת הסכם עד המדינה אולם כעת נחשב מוקצה במשרדו, הוסיף כי תמיכתו בנתניהו לא השתנתה בעקבות מעורבותו בפרשה. "העמדות והדעות הפוליטיות שלי לא השתנו כהוא זה", הדגיש בריאיון.  לדברי פילבר, "אף בן אדם שפגשתי בחצי השנה האחרונה לא עיקם פרצוף, לא הפנה לי עורף, לא התנהג אליי לא יפה – אני מודה לכולם על הפרגון, וכנראה שהמוניטין שבניתי לעצמי ב-30 השנים האחרונות עושה את שלו".
יחד עם שותפו, צוריאל שרון, הצליח פילבר להוביל מספר מועמדים לראשות עיריות – בהן נתניה, אשדוד ונס ציונה – תוך שימוש בפלטפורמות דיגיטל בלבד, וללא דוברים כלל. לאיש מהם לא הפריע שמדובר בעד מדינה: "מילה וחצי, וכולם באו אליי". לדבריו, בניגוד לפרסומים נתניהו לא נקם במועמדים שהסתייעו בשירותיו המקצועיים במערכת הבחירות האחרונה: "למי שטוען את זה יש מודיעין רע מאוד".
פילבר חתם על הסכם עד מדינה בתיק בפברואר האחרון, לאחר שפילבר מסר לחוקרים עדות מפורטת על חלקו ועל חלקם של ראש הממשלה ויתר החשודים בתיק 4000. במסגרת ההסכם, לא צפוי פילבר לרצות מאסר בפועל.
פילבר, שכיהן כמנכ"ל משרד התקשורת תחת השר נתניהו, הוא אחד מהחשודים שנעצרו במסגרת חקירת תיק 4000 ועל פי גורמים המעורים בחקירה, המשטרה בחרה להתמקד בו. חקירת הרשות לניירות ערך בעניינו הסתכמה בהמלצה להגיש נגדו כתב אישום, אך מתחילת חקירתו במשטרה ניסו החוקרים להבין מדוע מנכ"ל משרד התקשורת, עובד ציבור, סטה מהשורה – שהרי כסף לחשבון הבנק שלו הוא לא לקח.
בידי המשטרה והפרקליטות יש ראיות לכך שבעל השליטה בבזק שאול אלוביץ' ובני משפחתו הפעילו לחץ כבד על אתר "וואלה!" בדרישה להעניק סיקור חיובי לנתניהו, ובמסגרת ההסכם הדרמטי שנחתם עם פילבר, הוא צפוי להסביר מדוע אלוביץ' הטייקון נרתם כך באופן חסר תקדים עבור ראש הממשלה שהיה אז שר התקשורת.
החתימה הגיעה חרף העובדה שבריאיון בלעדי לעמית סגל רק כחצי שנה קודם לכן, דחה פילבר מכל וכל את האפשרות שישמש כעד מדינה בפרשה. על השאלה האם נתניהו עבר עבירה והנחה אותו לעשות את הדברים הללו, השיב פילבר: "מעולם לא דיברתי אתו על הדברים האלה, מעולם לא עלה הנושא הזה בשיחותינו. אני שירתי את המדינה, אני אוהב אותה ואני מוכן לעזור בכל דבר ששייך לחקירה כדי להגיע לחקר האמת. אני לא אהיה עד מדינה".
"ארבעה ימים ישבתי מול החוקרים של הרשות לניירות ערך והסברתי להם שכל מה שקידמתי היה בהתאם לסמכויותיי כמנכ"ל על בסיס מדיניות של קודמיי", אמר אז פילבר. "כחלון קבע ב-2012 את ההפרדה המבנית בבזק, ב-2013 הממשלה קיבלה את זה כבר כהחלטת ממשלה. כל מה שאני עשיתי ב-2015 היה להוסיף תנאי נוסף לבזק, שאם הם רוצים שזה יתקיים הם חייבים להשקיע בתשתיות מיליארדי שקלים. זה הכל, אין פה בכלל עבירה. על מה אפשר לדבר?".
זילבר שרה בשני קולות
הכנסת, שדלתותיה נטרקו השבוע בפני דינה זילבר, מוכרת לה כבר יותר מרבע מאה. בכנסת השלוש-עשרה, כנסת אוסלו ורצח רבין, היא הייתה עוזרת פרלמנטרית בסיעת האופוזיציה הימנית צומת. בכנסת העשרים היא שוב מצאה את עצמה בצד של האופוזיציה, רק מהעבר השני. לא רק "הארץ שינתה את פניה", גם דינה זילבר.
איש לא היה מתייחס לנאום של זילבר לו הייתה מגדרת את דבריה רק לשדה המשפטי. יועצים ומשניהם כבר סיכלו בעבר יוזמות משיקולים של אג'נדה אישית, אבל הם ידעו תמיד לעטוף את דעתם הסובייקטיבית ברטוריקה משפטית אובייקטיבית. החידוש שעשוי להביא את קץ הקריירה של זילבר בשירות הציבורי הוא שהיא הפסיקה לנסות. בשמאל ראו זאת כגילוי של אזרחות למופת, בימין כחוצפה שתלטנית של יועצים.
המדינה יכולה לממן הצגה שבה מבזים את הדגל ובמקביל אירוע הרקדה חרדי עם הפרדה בין נשים וגברים בכיכר רבין. לחלופין, היא יכולה להחליט לא לממן את ההצגה ולא לממן את ההרקדה. אבל קצת קשה להסביר איך אותה פרקליטה בכירה נאבקת למען מימון הצגות ללא קשר לתוכנן ובמקביל נאבקת לסכל אירועים ציבוריים בגלל תוכנם. בשביל להסביר את זה לא צריך משנה, צריך פלפולים של גמרא.
המאבק על זילבר הוא התלקחות מקומית במאבק מר יותר: שרת המשפטים איילת שקד רשמה הצלחה במינוי סיטוני של שופטים שמרניים, אבל הדרג הבכיר במשרד המשפטים כמעט ולא השתנה. שקד ומנדלבליט הקפידו לשמור זה על כבודו של זה, עד השבוע. לחץ אדיר מבית זירז את השרה לפתוח במהלך אגרסיבי נגד זילבר; לחץ אדיר מבית כפה על היועץ להשיב לה. מילותיו הלכו והפכו שלשום תקיפות יותר ככל שהתקדם היום.
אין לקנא במנדלבליט: חקירות נתניהו והאקלים הציבורי מביאים את הטמפרטורה ברשויות אכיפת החוק לטמפרטורת רתיחה. אופיו של היועץ הצליח להכיל אירועים קשים מאוד, אבל השבוע הסיר עלה על גדותיו פעמיים. בתחילת השבוע הוא פרסם הודעה שהציגה למעשה את המפכ"ל היוצא רוני אלשיך כשקרן, לא ליד ולא בערך. הקש ששבר את גב היועמ"ש היה ראיון רדיו שבו טענה דוברת המשטרה שהיועץ עצמו הוא שיזם את העברת המידע המכפיש על הניצבים במשטרה. שלשום נאלץ לפעול נגד המשנה שלו: במילותיו הגן עליה, במעשיו הכשיר את הרחקתה מהכנסת, שמצטרפת להרחקתה המתמשכת מרוב התחומים שבהם פעלה.
אפס, שתיים
טלפון מוזר הגיע השבוע למטה של עפר ברקוביץ'. אחד מבכירי "הפלג", קיצוני הקיצונים של החרדים, הציע לחסום כבישים בירושלים יום לפני הסיבוב השני של הבחירות. להם לא חסרות סיבות, ולברקוביץ' תמונות של התפרעויות חרדיות וניחוח הבואש המשטרתי יעזרו לגייס את הציבור הציוני. הפלג הרי יצביע גם ליאיר לפיד רק כדי לתקוע את הליטאים. ככל הידוע, הבכיר במטה סירב בנימוס להצעה.
אלה הטובים שבזמנים לחרדים, וגם הגרועים שבהם: מצד אחד, שיעורם בקרב המצביעים בירושלים הרקיע בסיבוב הראשון לארבעים ושמונה אחוזים, מספר שדי בו כדי להמליך גם טוסטר לראש העיר. מצד שני, הם אינם מסוגלים להסכים על דבר. הפלג יתמוך בברקוביץ', ואת רמת ההתלהבות של החסידים לתמוך במועמד של שנואי נפשם הליטאים אפשר יהיה למדוד רק בקלפיות ביום הבחירות. כרגע היא ירודה מאוד.
סף התיעוב בין הליטאים והחסידים חצה מזמן כל שיא מהעבר. גם ראשי הקואליציה, אנשים ששנאה אינה רגש שלא התנסו בו בעבר, נדהמו למראה פניהם של משה גפני ויעקב ליצמן. השניים לא הצליחו אפילו לברך זה את זה ב"שלום". לעומתם, אביגדור ליברמן ונפתלי בנט נראים כצמד נאהבים ונעימים.
למקורביו אומר יעקב ליצמן שבקרבו מתרוצצים כרגע היצר הטוב והיצר הרע. הפרשנות היא שהיצר הטוב מציע להרגיע את המחלוקות ולפעול יחד, וזה אומר ליאון. אבל היצר הרע, מרושע שכמותו, מציע לשרוף את המועדון ולנקום.
 כדי לדעת מי יהיה ראש עיריית ירושלים צריך להיות מומחה בסדר דפוס. תמיכה חסידית בליאון יכולה להיות באותיות של קידוש לבנה, עם פשקווילים שקוראים לקהל הקדוש להתייצב למאבק על שמירת חומות ירושלים והשבת, והיא יכולה גם לבוא בדמותה של ידיעה בעמוד פנימי ב"המודיע", בפונט שחור קטן, עם קריאה להצביע למועמד הקרוב יותר לדת. החסידים כבר יבינו את הרמז. עשרים ושישה אלף חסידים הצביעו בסיבוב הראשון. כמה מהם יבואו שוב? יש הבדל דרמטי בין התייצבות גבוהה ואחידה, לבין זרימה איטית אל הקלפי וזליגה לכיוונו של ברקוביץ'.
הבחירות יוכרעו במקום נוסף, והוא השכונות המסורתיות של ירושלים. הבוחרים החילונים והציונים דתיים ינהרו בשיעור גבוה להצביע ברקוביץ'. ליאון, שזכה לאלפי קולות בודדים  נראה כמי שוויתר שם לחלוטין על קמפיין. אבל אם אחוז ההצבעה בסיבוב השני בשכונות ליכודניקיות כמו גילה ופסגת זאב ימשיך להיות נמוך, גם שארית התקווה של ברקוביץ' למהפך תתאדה. או יותר נכון תימס: התחזית מבשרת על גשמי ברכה ביום שלישי. ליאון בטח לא יתנגד למבול שישאיר את הקלפיות שם ריקות.
הקו נפרץ
אומרים שראש הממשלה השתולל כששמע השבוע מבכירי האוצר שהגירעון עבר את שלושת האחוזים. לאיש ימין כלכלי שכמוהו פריצת הקו הזה משולה לפריצת טנקים מצריים את הגבול הדרומי.
באוצר תיארו את החריגה כאירוע משעמם של אקסלים, חריגה שנובעת מסיבה טכנית. אבל אם זה לא נכון, העובדה שהגירעון מזנק ל-3.6% יכולה להסביר בדיעבד תופעה מעניינת: הרצון של שר האוצר משה כחלון בהקדמת הבחירות. לאורך כל הקיץ האחרון הוא הסביר שהכנסת תפוזר כבר בשבוע הראשון של המושב, וזו נשמעה לא רק הערכה אלא גם משאלה. האם יכול להיות, כפי שטוענים מתנגדיו, שהוא מעדיף ללכת אל הקלפי לפני שתורגש הידרדרות של ממש במצב הכלכלי? לפני שיהיה צורך בקיצוצים? אולי הוא תמך בתיקון "חוק סער" שרוצה רה"מ בתמורה להקדמה קרובה של הבחירות? כחלון העביר ארבע שנים בלי להעלות ולו מס אחד. לא מתחשק לו לסיים כהונה עתירת גזרים ברצף של גזירות.
לאורך כל כהונתו הסביר כחלון, בצדק, שהציבור לא מתעניין בעקומות ובגרפים אלא בכיס שלו. אבל יש בכל זאת תקדים הפוך אחד, שנתניהו זוכר היטב על בשרו: שבועיים לפני הבחירות של 2013 התברר פתאום שבתקציב המדינה נפער גירעון ענק של ארבעים מיליארד שקל. גם אז זה קרה בגלל תקציב דו-שנתי. למרבה אסונו של ראש הממשלה, חודשיים קודם הוא ושר האוצר שלו יובל שטייניץ תועדו מתפקעים מצחוק בכנסת כשיושב ראש האופוזיציה, שאול מופז, הזהיר אותם מגירעון כזה. כמה שצחקו בכנסת, ככה בכו בקלפי. הידיעה על הגירעון פגעה במפלגת השלטון בעיתוי רגיש. נתניהו לא מעוניין ללכת שוב לבחירות בנסיבות דומות; כחלון מעוניין עוד פחות.
עוד קריירה פוליטית טבעה בחולות עזה
רגע לפני ששרי הקבינט התרוממו מהכורסאות בבור הסודי, רגע אחרי שסיכמו על עצירת האש, הניח השר אריה דרעי את כף ידו לזקנו בתנועת דאגה ותהה: "איך אנחנו יוצאים עם ההחלטה הזו החוצה?". כמו חבריו הוא שיער שהציבור יקום על הממשלה, אבל לא שיער עד כמה.
כמה דקות קודם לכן, אחרי ששר הביטחון סיים לדבר, כתב אחד משרי הקבינט פתק לאחד מחבריו. הטקסט שם היה קצר: "איווט עומד להתפטר". אגב, ליברמן לא היה היחיד שהמחשבה חלפה בראשו. אל השרים בנט ושקד הגיעו במהלך היום הפצרות והצעות אין ספור לפרוש. הזעם הציבורי על סדרת החינוך המשפילה שהעביר חמאס את מדינת ישראל יכול היה להיתרגם לרווח פוליטי, במיוחד מצד מי שחפץ בתיק הביטחון בכהונה הבאה. אבל בנט בחר שלא, וכעבור יממה מצא את עצמו מועמד בכיר לתיק עוד בכהונה הזו.
הרבה קריירות פוליטיות אבדו בחולות עזה, והשבוע חנקה הרצועה עוד כהונה של בכיר ישראלי. חשדנותו של מחבל בכיר בחמאס הולידה את ההיתקלות הקטלנית שבה נהרג סא"ל מ', ההיתקלות הקטלנית הובילה לתגובה חמאסית שהובילה למתקפה ישראלית ומשם למטח הרקטות ולהפסקת האש המרתיחה. כנהוג בהחלטות לא פופולריות, ולא חסרות כאלה לאחרונה, נתניהו ניסה להדביק אליו בדבק מגע את שאר חברי הקבינט. ההדלפות שלפיהן בנט וליברמן תמכו בעצירת האש היו תדרוך אחד רחוק מדי: במאמציו להיחלץ מחיבוק הדב ליברמן ברח עד לאופוזיציה.
כהונתו בקומה ה-14 בקריה הייתה מרתקת, מן הסתם, אך עלתה לו באובדן כ-140,000 מצביעים. הוא נישא אל הלשכה הזו על כנפי עשרה מנדטים בסקרים, שהאמינו להבטחותיו לכבוש את הרצועה ולמגר את הטרור. כשיירד משם היום במעלית בפעם האחרונה יהיו בכיסו 5-6 מנדטים בלבד. עלייתו בסקר חברת החדשות שלשום היא כנראה זמנית. ליברמן נמלט כל עוד נפשו בו מלשכה שאין פוליטיקאי שלא מתאווה אליה.
נאום ההתפטרות של ליברמן היה מופת טקסטואלי. אין מצביע ימין אחד שיחלוק על מילה אחת בטקסט הנוקב שלו על אובדן ההרתעה ועל הגמגום. הבעיה היחידה היא שהחיים פשוטים יותר מהפרשנויות: מדוע שיצביעו שוב לליברמן? כדי שאחרי שלוש שנים הוא יתפטר מתיק הביטחון גם בממשלת נתניהו החמישית ושוב  יסביר שלא נתנו לו לחסל ולהשמיד, להרוג ולאבד?  במסיבת העיתונאים הוא סימן במעורפל את היעד של ראשות הממשלה אבל היא, כידוע, רחוקה בהרבה מנשיפתו המהבילה של אחוז החסימה. היה עוד משהו שליברמן ערפל: על מי ימליץ לראשות הממשלה. ב-2015 סירב להתחייב וצנח לשישה מנדטים. האם יוכל להרשות לעצמו גם הפעם לאבד קולות לפני הבחירות כדי לשפר עמדות בחלוקת התיקים שלאחריהן? האם נשמע בקרוב את חזרתן של הספקולציות על התקרבות בינו ובין יאיר לפיד?
ראשון המתאווים לירושתו הוא יושב ראש הבית היהודי. בכיסו עדיין מתפוררת הבטחה מנתניהו ערב הבחירות האחרונות לתיק הביטחון. הטראומה שלו, זו שהולידה את הסכסוך בינו ובין ליברמן, נעוצה בשני ימים במאי: ב-14 במאי 2015, כשליברמן הדהים והודיע שלא יצטרך לממשלת נתניהו, בנט שקל לדרוש את תיק הביטחון כתנאי לכניסה לממשלה. הוא כנראה היה מקבל, אבל בסוף דרש הבית היהודי את תיק המשפטים וקיבל אותו בתוך שעות. שנה ויום אחר כך, ב-15 במאי 2016, מצא עצמו בנט מצביע בעד מינוי אותו ליברמן לאותו תיק ביטחון, עם שלושה מנדטים פחות מהבית היהודי. לו דרש, כנראה שהיה זוכה לתיק החוץ כפיצוי. אבל את הלקח המשולב הוא יישם השבוע: אצל נתניהו המעז מנצח והדורש מקבל.
נובמבר המר
לפני שבועיים נכתב כאן שאוקטובר 2018 לא ייזכר כאחד החודשים הטובים של נתניהו, בלשון המעטה. נובמבר אך הגיע אל מחציתו, וכבר מסתמן כאחד הגרועים שבהם. מפלה רדפה מפלה, תסבוכת גררה תסבוכת. ראשי ערים שתמך בהם הוכו בזה אחר זה. בקרית שמונה הובס מועמדו בידי צעיר בן 32, בעיר הליכודניקית בת ים התנגדותו למועמד הליכוד צביקה ברוט הייתה מה שהבטיח את בחירתו ברוב סוחף. התמיכה שלו רק תזיק לי, אמר ברוט, באמירה שחורגת מגבולות השיפוט של העיר ושספק לו הייתה נשמעת בחודשי האופוריה של הקיץ.
המרחק בין עזה לבת ים קצר. סוד כוחו של נתניהו הוא התחושה שיש על מי לסמוך בביטחון וביחסים הבינלאומיים. ההתכתשות המכאיבה עם עזה, קודם כל בעפיפונים, אחר כך בהתפרעויות בגדר והשבוע ברקטות סודקת את הדימוי הזה. שלוש שנים וחצי של שקט ממכר בגבולנו הדרומי היו נכס משמעותי לנתניהו, ושמונה חודשים של רעש מציק הן נטל. השקט המטריד שהשתרר במקביל בצפון והנתק המוחלט מרוסיה לא תורמים גם הם. איפה המתקפות המתואמות, האכזריות, על כוח אל קודס האירני בצפון, ואיפה המרדף המעט משפיל אחר כמה דקות במסדרון בפריז עם ולדימיר פוטין.
ואז הגיע ליברמן. השליטה בסדר היום היא הנכס העיקרי של ראש ממשלה. כמה אירוני יהיה שהשליטה הזו מחשבת להישמט מידיו דווקא בשבוע הגרוע ביותר של כהונתו. כשרצה ללכת לבחירות שותפיו לא נתנו לו, ודווקא כשהוא לא רוצה הם עשויים לגרור אותו לשם. הניסיונות של נתניהו לעצור את הבחירות ולהישאר עם ממשלת ה-61 האנורקטית שמככבת עדיין בסיוטיו, מעידה עד כמה הוא מוטרד מכך. הנכונות לארח במחשבה את שיגורו של בנט אל הקריה מעידה על כך לא פחות. אולי הוא מקווה לחסל את הגורם שמאתגר אותו מימין כבר שנים באמצעות הפיכתו לליברמן 2.
כדי להבטיח את קיומה של הממשלה יש צורך בעסקת חבילה: החרדים צריכים להסכים לאשר את חוק הגיוס בנוסחו הנוכחי, נוסח ליברמן; כחלון צריך לוותר על חלומו להקדים את הבחירות וכבונוס לאשר לבנט לחלוף על פניו עם פחות מנדטים; וכולם צריכים להסכים לוותר על כל יוזמות החקיקה. בלכתו, גנז ליברמן את חוק סער, חוק הנאמנות בתרבות ושלל יוזמות שונות ומשונות. וכל זה – בשביל שבעה חודשים וחצי.
הליכוד זה בית
3765 הקולות שחסרו לעפר ברקוביץ לא נמצאו בשכונות החילוניות המבוססות של ירושלים. המצביעים הליברליים של העיר באו לקלפיות בשיעור מרשים. הם חסרו לו בשכונות הליכוד של הבירה, אלה שהצביעו בשיעורים גבוהים לליכוד בכל מערכות הבחירות האחרונות, נשארו בבית או אפילו הצביעו בחלקם לליאון. לא אדישות ונרפות דמוקרטית המליכה את ליאון, אלא פערי השקפות.
הבוחר הליכודניקי ראה מולו שני מועמדים שהיו רחוקים ממנו במידה שווה. ליאון הוא מזרחי, דתי וימני, אבל סומן כניצב בקומבינה עתירת משתתפים. מצד שני, ברקוביץ סומן כשמאלני, חילוני ואשכנזי. הדבר דומה לבחירה בין יהדות התורה ויש עתיד. אז רובם נשארו בבית.
מאות אלפי מסרונים שנשלחו ממטה ליאון ציננו מאוד את החשק של בוחרי הימין להצביע ברקוביץ, אבל את עיקר החריש ההסברתי עשה מישהו אחר. הקמפיין של אלקין לא הצליח להביא אותו לראשות העיר, אבל הוא קבע את סדר היום: את ליאון קיבע כקומבינטור ואת ברקוביץ כשמאלן. הקמפיין הראשון היה אפקטיבי מהשני, וכך ליאון ניצח את ברקוביץ בזכות קמפיין אלקין.
מה אפשר ללמוד מכך? מצד אחד, שההתכתשות ימין-שמאל עדיין אפקטיבית מספיק בקרב הבוחרים. מצד שני, אם אפילו בירושלים הימנית והדתית מועמד שלא הצהיר על התנגדותו לחלוקת ירושלים היה קרוב אחוז וקצת מראשות העיר, ייתכן שהיא כבר אפקטיבית פחות מבעבר. לתשומת ליבו של הליכוד.
דברי פרידה
הטור הפוליטי הראשון מתוצרת הח"מ התפרסם במקור ראשון באוגוסט 2011. הוא עסק בשאלת הישרדותו של נתניהו לנוכח המחאה החברתית. מאז חלפו שבע שנים ורבע. הכפילו באלף מילה לטור, בחמישים טורים לשנה והגיעו למסקנה העגומה: 360,000 מילה, כארבעה ספרים באורך מלא, הוקדשו למאמץ לפרק ולהרכיב את הפוליטיקה הישראלית ולייצר תחזית סבירה. בדיעבד, היה יותר מדויק, ופחות תובעני, לכתוב במקום זאת משפט אחד: גם בשבוע הבא יעמוד בנימין נתניהו בראשות הממשלה, וכל היתר – רעשי רקע.
מחקר אמריקני מעניין גילה פעם שהפרשנים האהובים על צופי הטלויזיה אינם הדייקנים ביותר, או הידענים ביותר, או המעמיקים ביותר. בדרך כלל, אלה פשוט הפסקניים ביותר. רוצה לומר: בין הפרשן שיסייג את עצמו כל ערב באשר לתאריך הבחירות או אפשרויות ההסלמה יעשה את עבודתו העיתונאית נאמנה, אבל אותו לא יזהו במכולת וסביר להניח שיפוטר. חברו, שיכריז בראשון בערב בפסקנות שיש בחירות ובשני יסביר בשכנוע פנימי לא פחות מדוע לא היה סיכוי מראש לבחירות – הוא ירוויח יותר ויעצור לסלפי ברחוב.
יש משהו מפתה בפסקנות, במיוחד במקטעים של שישים שניות בטלויזיה שאינם סובלניים למורכבות והיסוס. מותר העיתון על הטויטר או החדשות בערב, במיוחד העיתון רחב היריעה והדעת שמלכלך כעת את ידיכם בדיו, הוא היכולת להאריך משפטים לפסקאות, ולהחליף את סימני הקריאה בסימני פיסוק נחרצים פחות, מדויקים יותר.
בנסיבות מקצועיות גרידא, הטור הזה עובר לאכסניה אחרת, בתקווה לקחת גם לשם מרוח "מקור ראשון", שהשפעתה הגוברת ניכרת לא רק במספרי הקוראים אלא גם בכלי תקשורת אחרים. אני מודה לכם מקרב לב על ההזדמנות ועל התגובות. אה, ועוד משהו: גם בשבוע הבא יעמוד בנימין נתניהו בראשות ממשלת ישראל.
לטרוק דלת מסתובבת: אחרי האולטימטום של בנט לנתניהו
אחרי שנכשל ניסיון הפוטש-בננה של בנימין נתניהו בהצבעה על תכנית ההתנתקות, בסתיו 2004, והמדינה כולה לעגה להתקפלות, סיפר לו חברו דאז, ראובן ריבלין, בדיחה שנועדה להמחיש לשר האוצר דאז את מצבו החדש:
אדם אחד הולך לפסיכולוג ובפיו תלונה. "דוקטור", הוא אומר, "אני סובל מתסביך נחיתות".
הרופא עורך פגישת אבחון. "אין לך תסביך נחיתות", הוא מבשר בסיומה לפציינט. "אתה באמת נחות".
נתניהו לא סיפר לבנט את הבדיחה הזו בפגישתם שלשום, אבל יש קווי דמיון מעניינים בין המשברים: שניהם החלו בשאלה "עזה לאן"; אז עמדה במוקד דרישה למשאל עם, השבוע – תביעה לתיק הביטחון; יושב ראש הבית היהודי לוהק לתפקיד נתניהו, זה שמציב אולטימטום ולא עומד בו; ואילו נתניהו עצמו הפך לשרון: ראש הממשלה שלא ממצמץ ומכניע את שנוא נפשו מימין.
ההיבט המעודד מבחינת בנט בהשוואה הזו הוא שאפשר לקום ממפלה כואבת כזו. ההיבט הפחות מעודד: זה עלול לקחת זמן רב.
 
את אירועי השבוע האחרון צריך לפרש לאורן של שלוש מערכות יחסים נפרדות: בנט-ליברמן, בנט-נתניהו ובנט-שקד.
הראשונה היא הפשוטה מכולן: הסיבה העיקרית שבגללה אביגדור ליברמן איננו עוד שר הביטחון היא בנט. הפער בין הצהרות ליברמן באופוזיציה ובין מעשיו כשר הולך ומתרחב כבר שנתיים וחצי, ההפגנות על הגדר נמשכות כבר שמונה חודשים. אבל מה שהפך את שבתו בקריה לנטל אלקטורלי בלתי-נסבל הוא קמפיין אכזרי וממוקד של בנט על ראשו. ב-14 באוגוסט פרסם שר החינוך את ההודעה הראשונה בכינון ישיר על שר הביטחון: "מחוות ליברמן לחמאס הם שגיאה". ב-14 בנובמבר, כעבור שלושה חודשים בדיוק, התפטר ליברמן מהממשלה. הפרס הגדול הונח לפתע על הרצפה, ובנט דרש אותו.
ההיגיון הפוליטי אמר שנתניהו ייענה בחיוב. כליאת הבית היהודי בכלוב הזהב של משרד הביטחון יכלה לחסל אחת ולתמיד את מקור ההטרדות הנמשך מימין. נתניהו שקל את המהלך ברצינות רבה מאוד, והתעלומה הגדולה של השבוע היא מדוע החליט לוותר, גם במחיר בחירות מוקדמות בעיתוי קטסטרופלי. חשש ממרד בליכוד? וטו של כחלון? ואולי החשש להיראות כמי שנסחט ונכנע?
שנים של תסכול התפרצו אצל בנט כשהבין שגם דרישתו זו תסורב. ראש הממשלה הרי מאכיל אותו מרורים במנות קטנות, קבועות. רק בשבוע שעבר התייבש שעה ורבע בלשכת ראש הממשלה בהמתנה לפגישה, שהייתה, כרגיל, אחרונה בסבב הפגישות עם ראשי הקואליציה. נתניהו הבטיח לו את תיק הביטחון בלחיצת יד ערב הבחירות האחרונות תמורת אי התקפה ואז חזר בו בלי למצמץ; דילג מעליו כשהצניח את ליברמן לתפקיד, ובדרך עשה ככל יכולתו כדי להקטין אותו ולהשפילו.
אין פלא שבנט בחר באולטימטום.
היחסים העגומים עם נתניהו הפכו את הקריירה שלו לרצף של דרישות אולטימטיביות מנתניהו: איומים קצובים בזמן הכניסו אותו לממשלה ב-2013, עצרו את שחרור המחבלים ב-2014, והפכו את שקד לשרת המשפטים ב-2015. הפעם זה לא עבד.
 
יחסי אהבה-קנאה
אבל המרתקים מכולם הם יחסי בנט ושקד. אין הרבה מקרים שבהם מספר אחת מעניק למספר שתיים את התפקיד הבכיר, ושמספר שתיים הופכת פופולרית בהרבה ממספר אחת. צריכה אישה להיות קדושה כדי לשמוע מכל עבר איך מדברים בה נכבדות, עד כדי צמרת הליכוד וראשות הממשלה, ולהישאר חיילת נאמנה בסיעה בינונית. צריך אדם להיות קדוש כדי לראות איך תחתיו צומחת דמות פופולרית בהרבה ממנו ולא להפוך פרנואיד. אפילו במפלגה הדתית לאומית אין קדושים.
אין שום ראיות פורנזיות שהשניים הסתכסכו: שש שנים הם יחד בפוליטיקה, ומעולם לא חלקו זה על זה בפומבי או שתלו בתקשורת ציטוטים מרושעים בשם מקורבים. אלה לא יחסי אהבה-שנאה. אולי אהבה-קנאה.
בין שרת המשפטים והחינוך יש פערי אופי ופערי אינטרסים. היא מחושבת, לעיתים עד כדי הססנות. הוא נועז, לעיתים עד כדי פזיזות. הדוגמא הנפלאה מכולם היא האולטימטום שהביא למינוי שקד לשרת המשפטים. היא התנגדה בתוקף מחשש שהבית היהודי יישאר באופוזיציה, אבל בנט התעקש. הוא נותן גז, היא שמה ברקס.
כמי שקיבלה את תיק המשפטים נגד חוקי הטבע בגיל צעיר וממפלגה קטנה, האינטרס העליון של שקד הוא לייצב את ספינת הממשלה, כי הזדמנות כזו לא תחזור במהרה ואולי לא תחזור לעולם. כיו"ר מפלגה שהתכווצה, האינטרס העליון של בנט הוא לטלטל את הספינה. אחרת נתניהו ימשיך לשדוד לו את הבוחרים ואת האג'נדה וישאיר אותו בתיק החינוך.
ובקיצור: היא זקוקה לשקט, הוא רוצה לעשות רעש.
ההדגמה הטובה ביותר למתח הזה התרחשה במאי 2016, כשנתניהו נואש מממשלת ה-61 וביקש להרחיב את ממשלתו. בנט העדיף את כניסת הרצוג, שהיה מאפשר לו לטעון שראש הממשלה שבר שמאלה ובהמשך גם לפרוש לאופוזיציה. אבל שקד עבדה שעות נוספות למען כניסת ליברמן לממשלה, כדי למנוע את אותה הפרישה בדיוק. היא סייעה להכניסה את ליברמן לממשלה והוא סייע להוציא אותו.
אחרי הרבה מהלכי שקד, האולטימטום השבוע היה כולו מהלך בנט. ככל הידוע, יו"ר הבית היהודי היה הראשון לזהות בישיבת הקבינט בשלישי שעבר שליברמן עומד להתפטר. היא זרמה עם האירוע והוא הלך והסלים עד להחלטה להתפטר, שנהפכה בלילה שבין ראשון לשני בדיון משותף. בהצהרה, למחרת, המיקרופון של בנט שבק חיים. באקט סמלי משהו, הוא תפס את הפודיום שלה והיא זזה הצידה.
הנזק העיקרי שיצטרך בנט לתקן איננו ציבורי אלא פוליטי: כדי לקבל את תיק הביטחון אחרי הבחירות הוא יצטרך שוב להציב אולטימטום, והפעם לא למצמץ. האם הציונות הדתית, המפד"לניקית, תיתן לו גיבוי, או שוב תציף אותו באלפי מסרונים מבוהלים ברגע האמת?
"אברח ממך – אליך", כתב שלמה אבן גבירול לפני אלף שנה, ותיאר יפה גם את מצבם של ראשי מפלגות הימין. הצרה של בנט משותפת גם לכחלון ואפילו לליברמן. בסיומם של כל המשברים מול נתניהו, מחכה להם רק אופציה אחת: אותה ממשלה עם אותו נתניהו. הם היו רוצים לפרוש בטריקת דלת, אבל קשה לטרוק דלת מסתובבת.
 
יוזמה אחרונה בקנה
השם המקובל לחוק שמקדם עכשיו ראש הממשלה בנימין נתניהו הוא "תיקון סער". שם מדויק יותר יהיה "תיקון סער וריבלין". הסעיף הראשון אכן נועד לבלום בעתיד קשר היפותטי של בכירים בליכוד, והוא מבקש להטיל את הרכבת הממשלה רק על יושב ראש מפלגה. לזה הסכים יושב ראש כולנו משה כחלון בחדווה. מה אכפת לו להפוך חבר במועדון המצומצם שממנו יבוא ראש הממשלה הבא.
הסעיף השני, המכריע, נוגע לריבלין. הוא מבקש לקבוע שהנשיא יחויב להטיל את הרכבת הממשלה על הח"כ שזכה למספר הממליצים הרב ביותר. לסעיף הזה כחלון מתנגד, ובלעדיו אין רוב ואין חוק.
הטענה של שר האוצר ושאר המתנגדים היא שהחקיקה תצמצם את שיקול דעתו של הנשיא. זה נכון תיאורטית, אבל לא מעשית. בדק מי שבדק, וגילה שמעולם עד היום הטילו כל הנשיאים את הרכבת כל הממשלות על המועמד שקיבל את מרב הממליצים. ברוב הפעמים זה היה קל ואוטומטי, כי המנצח זכה ביותר מ-61 ממליצים. אבל פרס זכה ב-1984 ל-60 תומכים וכעבור שש שנים ל-54; אולמרט קיבל 59 המלצות ב-2006 ושנתיים אחר כך נהנתה לבני מ-38 בלבד. גם במקרים האלה הם קיבלו את הטלת הממשלה, כי שאר המועמדים קיבלו מספר המלצות נמוך יותר.
הטיעון בעד "תיקון ריבלין", אם כך, הוא שקשה לצמצם שיקול דעת שבמבחן התוצאה ממילא לא התקיים מעולם. בליכוד יטענו שהתנגדות עזה מדי לתיקון החוק תלמד – על דרך השלילה – שמישהו אכן חפץ בהתנעת האפשרות הזו אחרי הבחירות. יש גם מי שטוען שהחוק החדש עוד יפגע בסוף ביוזמו: הוא הרי יהפוך את הערבים, שמקפידים לשבת על הגדר, לשחקנים. במחי המלצה הם יוכלו להצטרף לגוש חוסם נתניהו. אגב, החוק המוצע יאפשר לנשיא בכל זאת שיקול דעת אחד: במקרה שלשני מועמדים יהיו שישים ממליצים כל אחד. שיעזור האל לנשיא שייקלע למצב הזה.
 
האב, הבן ורוח היו"ר
קשה להיות אריה דרעי בגירסת הקאמבק. כשחזר הייתה לו את ש"ס אבל לא את ראשות המפלגה, שבה נאלץ לחלוק עם ישי ואטיאס; אחר כך כבש את הראשות אבל פתאום הזהירו הסקרים שלא בטוח שתהיה ש"ס לאורך זמן. ודווקא עכשיו, אחרי אוסף הישגים מרשים בבחירות המקומיות וכשש"ס מטפסת הרבה מעל אחוז החסימה, הראשות שוב בסכנה.
סעיף השוחד המאיים שהחל את החקירה, לפני שלוש שנים, אמנם גולח מהמלצות המשטרה, אבל גם העבירות שנותרו בו חמורות דיין כדי לסיים את הקריירה שלו.
הסכנה ברורה, אבל לא מיידית. קצב קבלת ההחלטות בפרקליטות מבטיח שדרעי יוכל לעמוד בראשות ש"ס בבחירות הקרובות ולהתמנות לשר מיד לאחריהן. אם יוגש כתב אישום, דרעי לא יהיה שר בסוף כהונת הממשלה הבאה ואולי גם לא ח"כ בכנסת שאחרי הבאה.
ערב לפני ההמלצות ישב דרעי שעה ארוכה בכנסת בישיבת אבל לזכרו של חבר מפלגתו המנוח, דוד אזולאי, שנפטר בחודש שעבר מסרטן. חברת הכנסת שלי יחימוביץ', שהספידה אותו בנאום נוגע ללב, השמיעה לפי תומה משפט שהדהד היטב בש"ס. "דוד אהב מאוד להיות חבר כנסת, אבל הוא לא אהב לכהן כשר, ולא פעם שטח באוזניי את געגועיו לעבודה הפרלמנטרית, שבה הצטיין כל כך".
מאחורי המשפט הזה מקופלת דרמה אנושית שלא סופרה דיה, אולי כי במרכזה דמויות אלמוניות יחסית. למרות שרצה מאוד להישאר במשכן, דוד אזולאי לא סיים את חייו כחבר כנסת. לחבריו מסיעות אחרות סיפר שבש"ס מפעילים עליו לחץ כבד להתפטר כדי להשיג סיעה צייתנית יותר. אחר צהריים אחד, בחורף שעבר, שיגרו פתאום כמה מועמדים של ש"ס לכנסת התפטרות קולקטיבית מהרשימה. פתאום הבא בתור להיכנס היה מספר 16, ינון אזולאי, בנו של שר הדתות. האב החולה הבין את הרמז העבה מלשכת היושב-ראש, והגיש את התפטרותו. הבן הצעיר ירש את מקומו של האב החולה.
אזולאי הבן שמע היטב את דברי יחימוביץ'. אולי לכן פתח את דבריו במשפט מצטדק מעט, שכוון ליודעי חן: "ברשות השר הרב אריה דרעי, שרבים לא יודעים מה עשה, ובמיוחד בשנה האחרונה. וכל מה שעשה – על פי הסכמתו של אבא, ואני אישית חייב לו, ואבא יהיה מליץ יושר עליו". ודרעי, כידוע, זקוק עכשיו למליצי יושר.
בני, בני, ילד רץ
שרון שלום הוא מקורב המקורבים של אביגדור ליברמן. היועץ הנעים והדיסקרטי הוא האחרון שנשאר בחדר של הבוס, גם כשהטלפונים הסלולריים יוצאים. שלום ניהל את קמפיין ישראל ביתנו וגם נעצר בפרשות ליברמן (התיק נסגר לבסוף). כשאיווט הצטרף לממשלה ב-2016, הוא מונה לראש מטה שר הביטחון. לפני שבועיים התפטר ליברמן, אבל שלום – הפתעה – עדיין מכהן בתפקיד עד להודעה חדשה. רשמית זו המתנה לחפיפה, אבל חפוף מטעם נתניהו אין.
אין חשדנים כנתניהו וליברמן, במיוחד זה כלפי זה. כשהראשון משאיר בתפקיד את נאמנו של האחרון, ללא ניסיון בטחוני עשיר, זו עדות שהיחסים ביניהם גרועים פחות משנדמה.
לכאורה, שני הג'נטלמנים האלה כבר לא. בעצם, הם עדיין הכי כן. ב-2015 הם הטיחו זה בזה אוסף עלבונות נדיר: ליברמן אמר שנתניהו הוא "שקרן, רמאי, נוכל ושרלטן", ונתניהו השיב ב"פוליטיקאי קטן וקשקשן". בהשוואה למחמאות האלה, חילופי הדברים האחרונים ביניהם מנומסים להחשיד. ליברמן דיבר בגוף שלישי רבים ("נכנעים לחמאס; "כמה אפשר לוותר"), ואילו נתניהו לא תקף כלל את שר הביטחון המתפטר. אוזן מוזיקלית יכלה גם לשמוע שליברמן לא פסל את האפשרות להמליץ שוב על נתניהו לראשות הממשלה. אלא על מי ימליץ, על גבאי?
בעצם, לליברמן אין שום אופציה אחרת לבד מתפקיד בכיר אצל נתניהו, ולנתניהו ערב הכרעה פלילית אין קואליציה בלי ליברמן. ניסיון העבר מלמד שמצביעי בנט יוכלו לספוג את שדרוג ליברמן, אבל ליברמן לא יסכים לשנמוכו על חשבון בנט. ובקיצור: זה לא גט, הם מקסימום פרודים.
מה שמביא אותנו למתחרה העיקרי על הביטחון (אלא אם בנט ישיג הרבה מנדטים): באקט פוליטי פיקח, בני גנץ דרש שגם המזכיר הצבאי ישתתף בפגישתו השבוע עם שר הביטחון נתניהו, כדי שיהיה ברור שלא דיברו פוליטיקה. הוא נכווה מספיק במרכז-שמאל כשפלירטט בפומבי עם רעיון החבירה לליכוד.
כן, גנץ החליט סופית להתמודד בבחירות, לא דבר של מה בכך למי שחייו הפוליטיים התנהלו עד כה בטמפרטורת החדר. הרעיון המסדר, כמו שקוראים לזה בצבא, הוא תיק בכיר בממשלה הבאה, לא ח"כ בכיר ולא שר זוטר. לכן המטרה היא מפלגה עצמאית. גנץ אינו מתכוון להיעזר במפלגות מדף כמו זו של מיכאל ביטון. אין לו גם כוונה להיות דייר משנה אצל לפיד או גבאי. ההנחה שלו היא שמספר שתיים ביש עתיד או במחנ"צ יקל עליו את החיים אבל יגזור עליו אופוזיציה או תיק זוטר. הוא מעדיף שמונה מנדטים שלו, ביד, ממקום שני במפלגה גדולה על העץ. זה אמור להספיק לתיק בכיר.
כל זה, כמובן, תחת ההנחה שנתניהו ישחרר את תיק הביטחון. תמונותיו לצד חיילי קומנדו מעלות את החשד שהוא התאהב בתיק; עד כמה התאהב? כמעט כמו בתיק התקשורת.
 
ובסוף מאבדים מנדט
הנה חוק טבע: משבר פוליטי יכול להתחיל בהתפטרות שר ביטחון או סכסוך בממשלה, אבל הוא תמיד יסתיים בעוד חבטה למחנה הציוני. הקואליציה יורדת ל-61 מנדטים אבל כולם מתעסקים במסעו המופלא של חיליק בר לסין או במסעו המופלא-פחות של רוברט טיבייב אל חיק הממשלה. כדורגל משחקים תשעים דקות, ובסוף המחנה הציוני מאבד מנדט.
זו איננה אשמתו של אבי גבאי. טיבייב ובר הם ירושה של ההנהגה הקודמת; הוא לא מסתובב בכנסת ולא מנהל את האופוזיציה. "יושבת ראש אופוזיציה זה לא רק תואר ומאבטחים וראיונות ברדיו", אמר שלשום לאנשיו, "זה גם סמכות ואחריות". הוא למד משהו מנתניהו: אין לו שום כוונה לדברר כישלונות. בעניין הזה הוא דוגל בהאצלת סמכויות.
מאחורי המתקפה הזו מסתתרת מתיחות גואה עם ציפי לבני. רק לפני כמה שבועות סיכמו על הודנא: הוא ימנה אותה ליושבת ראש האופוזיציה והיא תכיר בהיותו מועמד הרשימה לראשות הממשלה. לבני ממשיכה מאז להיפגש עם בכירי מחנה השמאל בניסיון לגבש גוש פוליטי, לרבות הפגישה האחרונה (שפרסמה איילה חסון) עם אהוד ברק. לזכותה יש לציין שהיא מקפידה לעדכן את גבאי בפגישותיה, אבל לזכותו יש לציין שהוא רשאי לחשוד בלי להיחשב פרנואיד. הרי בגוש כזה הכל נפתח מחדש, לרבות שאלת העומד בראש.
הטקסטים שהשמיע השבוע גבאי הם בטעם חריף-מריר: "אני עושה קמפיין כדי לרשת את נתניהו, והם עושים קמפיין כדי לרשת אותי". ב"הם" הוא מכוון, מן הסתם, גם לחמשת חברי הכנסת מסיעתו שהחתימו השבוע בגלוי מאות חברי ועידה בניסיון לבטל את השריונים שיש לגבאי ברשימה לכנסת. חודשים ספורים חלפו מאז אותה ועידה אישרה לו את השריונים וכבר היא מעוניינת בקונטרול-זד. גבאי יושב ראש רק שנה ורבע, אבל בשנים של מפלגה רגילה זה בערך עשור.
 
המכונה, הבשר והדם
כשהפוליגרף עשה את צעדיו הראשונים בישראל קראו לו "מכונת אמת". היום מקפידה האקדמיה לכנותו "גלאי שקר". זה תקציר הולם, בשבוע שבו זהות המפכ"ל הבא מוכרעת על ידי מידת ההזעה שלו ברגע מסוים: המכשיר טוב באיתור חלק מהשקרנים, לא בבירור כל האמת.
עד שנות השמונים הפוליגרף היה רק בשימוש השב"כ, שכן בתי המשפט מסרבים עד היום לקבל אותו כראיה במשפט הפלילי. מי שגאל אותו ממרתפי הארגון הוא יחיאל חורב, הממונה האגדי על הביטחון במערכת הביטחון. הוא האמין שהפוליגרף עובד עוד לפני שהמחט הראשונה החלה לנוע על הדף. אדם שיידע שמחכה לו בדיקה תקופתית לא ימהר לקחת שוחד, לבגוד או להדליף.
רצה הגורל ואחד המשוגרים הראשונים לפוליגרף היה רמי דותן, לקראת מינויו כראש להק ציוד בחיל האוויר. התת-אלוף כבר חובר למכשיר ואז נשאל אם ביצע עבירות פליליות. הוא קטע את הבדיקה בנימוק משונה וסירב לחדשה. העניין הגיע עד לשר הביטחון דאז, יצחק רבין. אבל השב"כ דווקא המליץ לסמוך עליו ולא על הפוליגרף. השב"כ ניצח, וחלפה עוד שנה לפני שהתברר שלאיש היו סיבות טובות לעצור את הבדיקה: הוא קיבל שוחד של עשרות מיליוני שקלים.
בצוק הזמנים, גם השאלות מתחלפות. עד אמצע שנות התשעים (!) עוד נשאלו בכירים בתחקירים האם הם תומכים בחלוקת ירושלים. שש שנים בלבד לפני שאהוד ברק יציע לערפאת חצי ירושלים, עובד בכיר השיב לשאלה בחיוב, ומינויו לתפקיד בכיר באחת התעשיות הביטחוניות סוכל.
מיחס חשדני מאוד כלפי הפוליגרף ישראל דילגה אל אימוצו המוחלט, עד כדי הקביעה המשונה של ועדת המינויים בעניינו של מפכ"ל המשטרה המיועד משה אדרי. זה קשור גם לשב"כיזציה שהביא איתו המפכ"ל היוצא רוני אלשיך, גם ליצר המקומי לסיבוך מינויים פשוטים.
 
וואלה, לא התעלפתי
למתנחל בשנות אוסלו הסוערות היו שתי אפשרויות להתעדכן בחדשות: לפתוח טלוויזיה או לפתוח חלון. חקירות נתניהו הניבו פינוק מפוקפק דומה לכלי התקשורת: החדשות שיכריעו את גורלו של ראש הממשלה נמצאות באולפן הסמוך או בקומת העורך הראשי. בתיקי האלפים מעורבים שני מו"לים של עיתונים, מיליארדר שמחזיק בערוץ טלויזיה ואתר פופולרי. בהתאם, כל התפתחות ברנז'אית נעטפת בארומה פלילית ונבעטת אל קדמת המהדורה.
התכנית הנחשבת (בצדק) "המקור" בערוץ עשר הקדישה השבוע שעה תמימה לנבירה בלחצים על עובדי "וואלה" לפנק את הזוג נתניהו ולמתן ביקורת עליהם. וואלה, לא התעלפתי. הגילויים על הנעשה באתר התפרסמו כבר ב-2015 בתחקיר של גידי וייץ ב"הארץ", בתוספת התמורה-לכאורה: אישור המיזוג יס-בזק שהיה שווה לבעלים שאול אלוביץ' כסף רב.
תחקיר הוא לרוב חפירה במקום לא נודע. לפני שרביב דרוקר, למשל, פוצץ את תחקיר הצוללות החשוב, אפשר לשער שלא הכיר את מיקי גנור או נשיא טיסנקרופ. אבל המרואיינים בכתבה השבוע היו עורך וואלה, שהיה עד לא מזמן המנכ"ל של חדשות עשר; עורך מדור הברנז'ה של וואלה שכל עיתונאי מכיר; ואם לא די בזה – גם מי שמשמשת היום ככתבת המקור. כולם על החיוג המהיר או עובדים בקצה המסדרון.
המרואיינים ניסו, והכתבה לא ממש הפריעה, לצייר את ההתערבות כחילול קדושת העיתונות. מגרד הצופה בפדחתו, ומנסה להיזכר בתחקיר מהדהד אחד של וואלה או באתוס עיתונאי שאפשר היה לחלל. וואלה שימש לא פעם כבית חרושת להקלקות, וכל גורם כח משמעותי בישראל זיהה כבר לפני שנים שהאתר סובל מרכות בעמוד השידרה. עיתונאים מעידים על עצמם שמכרו את יושרתם בלי לצייץ, תרתי משמע, בזמן אמת. המרואיינים יכולים, לפיכך, לרדת מפוזת הזעזוע הקדוש שאינה הולמת אותם, במיוחד העורך הראשי אבי אלקלעי, שהנחתותיו המבישות ("בשם השליט, תודה") פוסלות אותו מכל תפקיד עיתונאי.
ב-2014, ברוך קרא ורביב דרוקר נרתמו ליוזמת הח"מ להפיץ את טוריו של אלדד יניב, לאחר שפרסומם באתר נאסר בהוראה מלמעלה. הלחץ לא הגיע מביבי ושרה אלא מבנימין בן אליעזר ז"ל ואביגדור ליברמן. התכתיבים מנתניהו לא היו חריגים במהות, אלא במינון. כדי לפסוק אם וואלה הוא זירה פלילית של שוחד נדרשת תשובה לשאלה: האם מקרה נתניהו שונה כיוון שהאיש פשוט יודע ללחוץ טוב יותר, או בגלל עסקה אפלה של מאות מיליונים תמורת סיקור חיובי. תיק 4000 יפוצח באזורי פילבר-חפץ-אלוביץ', לא בחיפוש מטבע שחוק תחת הפנס הברנז'אי.
הסימנים מראים שהיועץ המשפטי לממשלה כבר הכריע לחיוב בשאלה אם עיתונות יכולה להיחשב שוחד. מנדלבליט סבור שאם הדבר החשוב ביותר לפוליטיקאי הוא סיקור חיובי בבחירות, הרי שדין כתבות כדין שטרות. המאמצים בתיק 4000 מתמקדים בניסיון לחבר בין המתת לתמורה. כיוון שאלוביץ' מסרב לשמש עד מדינה למרות ניסיונות שבירה אכזריים, מנסה המשטרה לבנות כביש עוקף שיחבר בין ההטבות לבזק והפינוקים מוואלה: פילבר וחפץ מסייעים בסלילתו תמורת אי העמדה לדין.
תיק 4000 הוא תיק תקשורת. לכן העיסוק בו לא יהיה שלם בלי לדון בהטיה הבוטה, הארוכה והמחפירה שהולידה את מצוקת נתניהו ותסתיים, כנראה, בכתב אישום: כמעט כל המרואיינים בכתבה הם אנשי שמאל, שכן וואלה היה ועודנו אתר שמאל מובהק. גם תחת היפנוזה לא הייתי מנחש ערב כתבתו של גידי וייץ שוואלה שפוט של נתניהו, ואני מתקשה להשתכנע בכך גם עכשיו. העובדה שנדרש לחץ פלילי-לכאורה כדי לגרום לאתר חדשות להיות מעט פחות מוטה היא תעודת עניות גם לתקשורת, וגם למי שמבקש להכריז על סיקור עוין וחד-צדדי כעל אתר לשימור.
גרסת אלוביץ נחשפת: "רוצים שאהיה עד מדינה? שיתנו אישור לשקר"
גרסת שאול אלוביץ' בתיק 4000 נחשפה והובילה לסערה במערכת הפוליטית בעקבות הדרישה של נתניהו לתקוף את רעייתו של בנט, שהגיב: "מעשה נבזי ופחדני". יאיר נתניהו ענה: "אתה עשית את זה מיליון פעם לאמא שלי"
שאול אלוביץ' שותק כבר שנה וחצי. כעת, מקורביו מחליטים לספר הכל על השנה האיומה שהחלה מוקדם מדי בבוקר אחד ביוני 2017. המקורבים התייחסו למערכת יחסים של הזוגות אלוביץ' ונתניהו שעומדת במרכז תיק 4000. לפי מקורבי איש העסקים, היא החלה כמעט במקרה.
במשך קרוב לשנה עומד תיק 4000 (בזק-וואלה) במוקד תשומת הלב הציבורית. הציבור כבר יודע מה מספרים עובדי "וואלה", שמע את גרסת ההגנה של ראש הממשלה בנימין נתניהו ונחשף לעיקרי העדות של עדי המדינה שלמה פילבר וניר חפץ. גם אחרי פרסום המלצות המשטרה בשבוע שעבר, החתיכה הגדולה בפאזל עדיין חסרה – גרסתו של איש העסקים שאול אלוביץ' שחשוד במתן שוחד לנתניהו.
"הקשר של אלוביץ' ונתניהו החל לפני 20 שנה, כששאול תרם למיזם 'מחשב לכל ילד', אבל בהדרגה הקשר התרופף", סיפרו המקורבים. "כשאבא של שרה נפטר הם באו לנחם. שרה וביבי אמרו: 'אולי תקפצו פעם'. הארוחה התעכבה ונקבעה לסוף 2012. שניהם התלוננו בה ששופכים את דמם בתקשורת. נתניהו שאל את שאול: 'אתה שונא אותי?'. שאול אמר 'חלילה'. ביבי שאל: 'אתה שמאלן?'. שאול אמר שלא. אז נתניהו אמר: 'אז למה וואלה שונא אותי? אתם הרבה יותר גרועים מויינט'".
עוד אמרו המקורבים: "האמת היא שהסיקור בוואלה היה עוין לנתניהו. המנכ"ל אילן ישועה אמר שהוא רוצה להיות האתר המוביל בארץ. אז שאול אמר לו: 'בשביל זה צריך להיות במרכז, לא בקצה השמאל'. שאול הוא מרכז-ימין. עצבן אותו שוואלה מדווחים על פיגוע דריסה כאילו זו תאונה. נתניהו היה מתקשר לשאול להתלונן על כתבות. שאול עסוק, הוא בכלל לא נכנס לוואלה. אז הוא הציע שהדובר של ביבי ידבר ישירות עם אילן או העורך. יש אתר שנכנס כל היום בראש הממשלה, שהוא גם שר התקשורת וימני. מה למען השם פסול בזה שהבעלים יבקש למתן את הביקורת על איש שהוא גם חבר שלו וגם רגולטור?".
לדברי המקורבים, לנתניהו היו גם בקשות חריגות לאורך השנים, ובהן בקשה לפרסם כתבה מכפישה נגד אשתו של שר החינוך נפתלי בנט באתר וואלה. "אלוביץ' עזר לביבי רק כשחשב שהוא צודק", הם סיפרו. "למשל, יום אחד נתניהו ביקש ממנו לפרסם כתבה שגילת, אשתו של נפתלי בנט, הייתה שפית במסעדות לא כשרות. הם לא הסכימו לפרסם דבר כזה".
בתיק בזק-וואלה יש אמנם שני עדי מדינה אבל איש המפתח, איש ההקלטות והמסרונים, הוא דווקא מנכ"ל וואלה אילן ישועה. למקורבי אלוביץ' יש גרסה אחרת לגמרי של היחסים בין הבעלים למנכ"ל. "רק לאחרונה נודע לנו שישועה היה מסתובב ואומר שביבי הוא אסון וצריך להפיל אותו לפני שיחריב את המדינה", הם סיפרו. "בזמן שהוא קיבל בונוס ושכר בעשרות מיליונים הוא עשה על כולם מניפולציות. למשל, טוענים כל הזמן ששאול לחץ לפטר את העורך אבירם אלעד לבקשת ביבי".
אלא שלפי גרסת אלוביץ', האמת הפוכה וישועה הצעה לאלוביץ' לפטר את אלעד וקיבל סירוב. "אילן פשוט דיבר כל הזמן למכשיר ההקלטה כדי להפיל אותם", טענו המקורבים. "ישועה סיפר לעיתונאים שאלוביץ' לוחץ לטובת ביבי ומול אלוביץ' הוא לכלך על העיתונאים ואמר שהם חבורת שמאלנים. לאחד מהם קרא 'הדוב', לשני 'העצם', לשלישי 'פרימדונה'. ככה הוא היה מתרץ למה הוא לא תיקן סיקור לא הוגן באתר".
לגבי המסרונים שהיה מחליף עם ישועה, שהפכו לראייה משמעותית נגד אלוביץ', אמרו המקורבים: "לפעמים לקח שלושה ימים עד שהיה טורח לשנות משהו. אז שאול ניסה ליצור אצלו תחושת דחיפות – למשל להגיד לו דברים כמו 'ביבי חבר שלי' ו-'זה בנפשי'. כשגם זה לא עבד שאול אמר לו: 'אל תשכח שהוא (נתניהו) הרגולטור'. אחרת כלום לא היה זז".
המקורבים הוסיפו: "אלוביץ' סיפר שביבי ממש לא היה היחיד שפנה. למשל, סילבן (שלום). למשל, כשאלדד יניב פרסם טורים באתר היו הרבה פוליטיקאים. למשל, פואד (בנימין בן אליעזר ז"ל) או איווט (ח"כ אביגדור ליברמן), שהתלוננו והופנו לאילן. בין אלה שפנו היו גם כאלה ש
"שאול אומר 'עוד לא הואשמנו בכלום אבל כבר נהרסו לנו החיים. ברור למה הם עושים את זה ואת מי הם מחפשים'. המעצר והיחס לאיריס נועדו לשבור אותו. 17 יום במעצר אבל הוא לא נכנע. לקראת הסוף הוא חטף חום וצמרמורות. השופט שחרר אותו ואז המשטרה עשתה עוד תרגיל ובדרך הביתה זימנה אותו לעוד חקירה. הוא התעלף בחנייה של להב 433 ורק אז הם נבהלו ושחררו אותו".
בהמשך המקורבים סיפרו כיצד המשטרה ביקשה מאלוביץ' להפוך לעד מדינה. "מרגע שנתניהו הפך החשוד העיקרי, במשטרה העבירו את המסר: 'תהיה עד מדינה, תן את הראש של ביבי ותחסוך לך את הסבל והמשפט'", תיארו המקורבים. "החברים והמשפחה אמרו לשאול: 'אם עשית משהו תגיד ותגמרו עם זה. נגבה אותך'. הוא אמר לנו: 'אני לא יכול להמציא משהו שלא היה. אם המשטרה רוצה שאהיה עד מדינה – שתיתן לי אישור לשקר ואגיד מה שהם רוצים'".
מצייצים עכשיו בזעזוע נגד אלוביץ'. אל דאגה, גם הם עוד ייחשפו".
המשטרה חושדת שהלחצים מבלפור נקטעו עם פרוץ פרשות נתניהו. הגרסה של מקורבי אלוביץ' מספקת סיפור אחר שמתחיל בפלורידה. "אחד בספטמבר 2016 היה אחד הימים הכי נוראיים בחיים של שאול", סיפרו המקורבים. "הלוויין 'עמוס 6' התפוצץ על כן השיגור. למישהו מכם התפוצצו פעם מאתיים מיליון דולר בשידור חי? הוא היה מדוכא. אחרי כמה שעות טלפון מביבי. שאול חשב, 'הוא בטח מתקשר לנחם אותי'. ואז ביבי אומר לו: 'שמע, יש משהו שכתבו בוואלה, תתקן'. שם שאול החליט שמספיק ודי".
המקורבים סיפרו גם על פגישה לילית עם יועץ התקשורת לשעבר של הזוג נתניהו, עד המדינה ניר חפץ, עם אלוביץ' רגע לפני התפוצצות הפרשה. "בסוף דצמבר 2016 התחילו לרוץ שמועות על תיק 2000, לא ידעו מי ומה", אמרו המקורבים. "ערב אחד מגיע אליהם ניר חפץ הביתה, כולו היסטרי. עכשיו, חפץ עצמו אמר שביבי ושרה היו הורגים אותו לו ידעו שהוא שם. חפץ אמר שהוא בבלפור והזוג הסתגר בחדר לנחש מה הפרשה, והוא, ניר, חושב שזה סיפור וואלה. הוא ביקש למחוק את כל התיעוד של השיחות. אבל הם לא מחקו כלום. שיבוש חקירה? אין שיבוש כי נתניהו לא ידע ואין חקירה כי היא נפתחה רק שנה אחרי".
עם כל הכבוד לסיפורים הברנז'איים על היחסים עם התקשורת, לב הפרשה הוא בצד הכלכלי שלה. האם לנתניהו ואלוביץ' היה דיל אפל – סיקור תמורת הטבות ענק של מיליארד שקל? "אומרים בכל מקום: 'ביבי סידר לאלוביץ' מיליארד שקל'. הפוך. יורוקום של אלוביץ' הלוותה ל'יס' 1.65 מיליארד שקל", סיפרו המקורבים. "אחרי שנים יס נמכרה בכמעט מיליארד שקל פחות. ההליך שהוביל לזה אמנם היה טעון חתימה של נתניהו, אבל הוא התחיל הרבה לפני שביבי היה השר ונגמר אחריו. זה גם התחיל שנים לפני שנתניהו ביקש תיקונים בוואלה ואפילו לפני שאלוביץ' קנה את בזק".
המקורבים הוסיפו: "זה תהליך שעבר את כל הערכאות ואת כל הרגולטורים שתומכים במהלך עד היום. המשטרה אמרה לשופט שנתניהו חתם ביום האחרון שאחריו אלוביץ' היה מאבד הכול. שטויות. הרי לבורסה נמסר בזמן אמת שיש אפשרות לעוד חצי שנה הארכה. אם ביבי לא היה חותם, מקסימום יורוקום הייתה נשארת עם המניות של יס ועוד הרבה כסף שהיה אמור לחזור אליה. תגידו, אם הייתה באמת עסקת שוחד עם ראש ממשלת ישראל, זה לא משונה שצוותים שלמים של בזק ויורוקום היו צריכים לעבוד במקביל שנים מול כל רגולטור זניח כדי לקדם את העסקה?.
"'האקדח המעשן' של המשטרה זו פגישה מסתורית אצל ביבי בבלפור שנועדה כאילו לקדם את העסקה. הנה האמת – הפגישה הזו הייתה חודשים אחרי שנתניהו כבר חתם. אלוביץ' נפש באיטליה ופילבר כתב לו בוואטסאפ ש-92% מהמאמרים בוואלה הם נגד נתניהו. הוא אמר לאלוביץ' 'ביבי רוצה לדבר על זה כשתחזור'. כשאלוביץ' נחת הוא נסע לבלפור. ביבי בדיוק היה בפגישה רבת משתתפים אז אלוביץ' חיכה בפטיו שתסתיים. ביבי יוצא, רואה שאלוביץ' שם והולך להביא לו את הקלסר עם המאמרים. מרוב שהפגישה הייתה סודית ופלילית אלוביץ' דיווח עליה מיוזמתו".
כשתיק בזק ברשות לניירות ערך הפך לתיק 4000, במשטרה פתאום אלוביץ' הוא כבר איננו החשוד מספר אחת, אלא מספר שתיים. לטענת המקורבים, הלחץ עליו הופעל בכל מיני דרכים. "אלוביץ' ביקש לפדות ביטוח מנהלים שהיה מאפשר לו להתקיים, אבל הפרקליטה הסכימה לתת רק שכר מינימום ואחרי ביקורת מהשופטת הסכימה ל-8,000 שקל בחודש בתמורה לתצהיר מפורט על ההוצאות החודשיות", סיפרו המקורבים. "שאול אמר לשופטת שבגילו הוא לא ידווח על כל בקבוק חלב שהוא קונה. הם מסתובבים בלי כסף, מתקיימים מהלוואות של חברים ומשפחה.
ניצבים נופלים: למה עוד מפכ"ל סוכל
זה היה שבוע רע לראש הממשלה ושבוע נפלא לשר הביטחון. ראש הממשלה נאם ביום ראשון בשמונה בערב מול פעילי הליכוד אחרי שחטף על הראש המלצה שלישית לשוחד. שר הביטחון, לעומת זאת, כיכב בפריים ממלכתי לצד הרמטכ"ל כדי לחשוף מבצע מוצלח לנטרולו של הנשק הסודי של חיזבאללה ולהבטיח שרב הנסתר על הגלוי, כאילו זה לא נכון בישראל על בסיס יומי. לו אני ראש הממשלה, הייתי מתחיל לחשוש.
שני מבצעים סבוכים הגיעו השבוע לסיומם בעיתוי שעורר דיונים נוקבים: תיק 4000 ומבצע המנהרות. בעוד המשטרה תדרכה שהמלצותיה הן מאה טון בטון, עשו משאיות עם כמות דומה את דרכן אל המטעים של מטולה. שוב הוכח שפיצול קשב הוא תכונה חיונית לראש ממשלה.
תיק בזק-וואלה הוא הכבד ביותר; גם בכסף, גם בתיאום בין המשטרה לפרקליטות וגם במשקל שמייחס לו היועץ המשפטי לממשלה. היותו תיק השוחד השלישי מחייב את נתניהו לעבור ממצב "לא יהיה כלום כי אין כלום" להכרה באפשרות הממשית מאוד שב-2020 ייאלץ לנהל במקביל גם את המדינה וגם תיק פלילי בבית המשפט. סוללת עורכי הדין שנבנית סביבו מעידה על חששו ממנהרות תקיפה שנחפרות עכשיו תחת כסאו.
אפילו במונחי נתניהו 2018, נאומו היה תקיף באופן יוצא-דופן. בדרך הביתה מהליכודניקים אמר לאנשיו שהחליט לוותר מכאן ואילך על הפוליטיקלי קורקט, וללכת רק על ה"קורקט". לא מנדלבליט הוא הנמען לטקסטים האלה, אלא הקואליציה הבאה שלו, אם יזכה להרכיבה. היועמ"ש חזר השבוע על רמז מטריד מבחינתו שלפיו השאלה אם יוכל לכהן תחת כתב אישום "תוכרע על ידי בג"צ". לכאורה, לשון החוק מאפשרת את האנומליה הזו. בפועל, הוא יזדקק גם לאישור של 15 שופטי בג"צ וגם של 61 חברי כנסת. למרות רמזים מטרימים של אורלי לוי ומשה כחלון, מהפוליטיקאים הוא פחות מודאג: "הציבור הימני יקיא את מי שיצהיר על עזיבת הממשלה במקרה כזה", אמר בשיחות סגורות. כנס מרשים שערך השבוע יריבו גדעון סער מלמד שגם בליכוד שליטתו חזקה מאוד אבל איננה מוחלטת.
סוגיית בג"צ משמעותית יותר. ההיגיון אומר שמתישהו ישקול נתניהו עסקת טיעון. כל הצדדים יקנו סיכונים: מנדלבליט יקנה את הסיכון של זיכוי בבית המשפט בתיק שלא תפור עד הסוף (ומי שלא מאמין, שיאזין לגרסת שאול אלוביץ');  ואילו נתניהו יקנה את הסיכון של אבדן חירותו. עסקה כזו תואמת את ההיגיון אבל לא את אופיו של נתניהו, שמבטיח גם השבוע להילחם עד הסוף, ולא לחתום עסקה "בחיים".
בינתיים באו מנהרות חיזבאללה ותיק 4000 נזרם בשצף החדשות הגועש. בחנוכה תשע"ט, כמו בזה שבו כתבה נעמי שמר על גדות התעלה את "שבחי מעוז", עסקו הישראלים בעיקר במנהרות ובמצדות ובמערות שמהם בלב הלילה דרוך וחרישי, אמור היה להמתין מבקש נפשם.
 
לא אשמתו
זה לא היה השבוע, או השנה, או הקדנציה של גלעד ארדן. קודמיו מינו מפכ"ל אחד, הוא ניסה שלושה: שני מינויים שנכשלו, ואחד שלצערו הרטרואקטיבי הצליח.
לא פופולרי להגיד זאת, אבל זו איננה אשמתו. כל ניסיון למנות מפכ"ל משורות המשטרה יתנפץ אל חומות ועדת המינויים, משתי סיבות: התרבות הארגונית החולה של המשטרה הכשירה הפעלת מטעני צד בדרך לצמרת, וההתנהלות החולה של בכירי הארגון מבטיחה שבמטענים האלה יהיה מספיק טי.אנ.טי. מינויים מבפנים צלעו איכשהו עד 2015, אבל מאז העולם השתנה. METOO נולד, מידע מפליל שפעם הודפס במכתבים אנונימיים ובוייל, משוגר עכשיו במהירות הווטסאפ.
גם בצבא הלכו קצינים בכירים הביתה על גניבה, שקרים והטרדות; במוסד ובשב"כ נבעטו כל מיני אותיות רישיות אל השכחה על רקע פרשות מביכות; אבל בשום ארגון בישראל לא נרשם הצבר המבהיל של עשרה ניצבים – או תריסר, אם לכלול את המירוץ הנוכחי – שדרכם החוצה מסומנת בנסיבות אתיות עד פליליות ממש. משה צ'יקו אדרי יודע היטב מיהם הקצינים הבכירים שהעבירו את המידע שחיסל לא רק את חלומות המפכ"לות שלו, אלא כנראה גם את מנכ"לות המשרד לבטחון הפנים. הוא בא לחפש מלוכה, ואיבד גם את האתונות בדרך. אפשר להתנגד מאוד לתרבות ועדות המינויים ועדיין להודות בצער שהפעם השופט גולדברג טעה בנימוקים אבל צדק בתוצאה. כמו יואב גלנט בזמנו, אדרי לא איבד את הכהונה על העוול המקורי, אלא על ניסיונות הכיסוי.
הציבור הישראלי הבין היטב מי המשטרה שלו. הכנסת מפוצצת בגנרלים, גדושה בבוגרי שב"כ ומוסד, אבל מעולם לא כיהן בה מפכ"ל משטרה לשעבר. אסף חפץ נבעט למקום לא ריאלי בליכוד לפני עשור, והוא היה האחרון שהעז בכלל לנסות. בישראל מעדיפים פוליטיקאים שמסיימים את הקריירה במשטרה על פני שוטרים שמסיימים את הקריירה בפוליטיקה.
על הרקע הזה מתחדדת הטרגדיה, טרגדיה ממש, של כהונת אלשיך. השוועה למפכ"ל חיצוני עלתה השמיימה, אבל במקום לשים קץ למלחמות שבט ההוטו בשבט הטוטסי, המניפולטור הערמומי מהשב"כ החליט לקחת צד. הוא אימץ את ריטמן, נלחם בגיא ניר, וגם מדיו התכסו ברפש.
 
גבוה, מעל מזומנים
מיד אחרי שאהוד ברק דרש מראש הממשלה להתפטר בשל חשדות חמורים לשוחד, עלה לרדיו מקורב לבלפור וטען שלברק עצמו יש מה להסתיר. השנה איננה 2018 אלא 2008, וראש הממשלה היה אולמרט, לא נתניהו. מקורבו של רה"מ דאז, טל זילברשטיין, השמיע איום מאפיוזי-למחצה: "אהוד ברק יודע שהוא האחרון לדבר על מעטפות או על מזומנים".
כמה שבועות אחר-כך פורסמה ידיעה מרעישה (לימים יגלה אלדד יניב שמקורה היה בלשכת אולמרט): אשתו של ברק, נילי, הקימה חברת "ייעוץ" בשם "טאורוס" שתעריפה 30,000 דולר ללקוח. "יש רק כמה מאות מקבלי החלטות בישראל", נכתב באתר החברה. "את רובם הגברת ברק מכירה אישית", מעניין כמובן מאיפה. בהוראת המבקר נאלצה החברה להחזיר את הכסף ולהיסגר.
הסיפור הישן הזה נועד להזכיר שני דברים שרלבנטיים גם לפרשה הנוכחית הנוגעת לברק, פרשת תשלומי המיליונים מקרן וקסנר האמריקנית שאותה מוביל העיתונאי אראל סג"ל. הראשון הוא שגם חשוד בפלילים יכול לתת סיפור טוב. ברק נזף השבוע ברזי ברקאי שהציק לו בשאלות בנושא: "השאלה על מה קיבלתי כספים מקרן וקסנר הגיעה מסביבת נתניהו והיא משרתת את המושחתים". ובכן, כלל לא חשוב מאיפה הגיעה השאלה ואת מי היא משרתת, מה שחשוב הוא התשובה, שברק מסרב לספק.
הדבר השני הוא שלברק יש היסטוריה שמשלבת הרבה כספים זרים ומעט מדי הסברים. מפרשת טאורוס, דרך המיליונים שזרמו לעמותות, ועד חצי מיליון הדולר שהעביר המיליארדר המפוקפק מרטין שלאף. הם נועדו לממן את הסיבוב השני בבחירות מול נתניהו ב-1999 אך למרות שסיבוב כזה לא נערך, הם מעולם לא הוחזרו.
כשקיבל תמורת "מחקר" מיליוני דולרים מקרן וקסנר (שהתורם הראשי שלה התגלה כפדופיל מסוכן), ברק היה איש פוליטי שרץ לראשות העבודה. חשוב מכך: גם היום הוא דמות פוליטית חשובה. גבוה, במגדליו השונים, נכנסים ויוצאים כל ראשי המרכז-שמאל. ברק מבקש לבנות קונסטרוקציה פוליטית שתפיל את נתניהו, וכידוע – אין לו שום כוונה להסתפק בתפקיד הארכיטקט. מוחו קודח רעיונות. האחרון שבהם הוא מפלגת רמטכ"לים: גנץ, יעלון, הוא. נחשו מי בראש.
מי שמכוון הכי גבוה שיש אינו יכול להדוף שאלות על כספי ענק שנחתו בחשבונותיו באמצעות עלבונות לעיתונאים. השבוע סירב לפרט על מה שולם הכסף, והסביר שהוא עושה מחקרים, למשל על "האינתיפאדה השנייה, שאני אחד המומחים הכי גדולים בעולם אליה, או מלחמת העולם השנייה שגם בה אני מבין יותר מרבים". קרנות כמו וקסנר, בכל הכבוד, לא מוציאות סכום ששווה ל-12 מיליון שקל במונחים עכשוויים רק כדי להרחיב את השכלתן על פילדמרשל מונטגומרי או ג'יבריל רג'וב. הן מחפשות השפעה בצמרת, שאותה הן קונות בכסף רב, וזה עוד ההסבר הטוב.
 
מאגר הפורנו הלאומי
 
לחבורה של תלמידי ישיבה ממצפה יריחו היה חלום ישן: למגר את צריכת הפורנו בישראל. לשמחתם, היה להם גם חבר בשם שבח שטרן. לרוב הקוראים שמו אינו אומר דבר, אבל חברי הכנסת של הליכוד עוברים לדום כשהם שומעים את שמו. שטרן, אידיאולוג מלא-מלא, הוא ראש המטה הלאומי בליכוד, קבוצה שמחזיקה אלפי מתפקדי ימין. כוחו במפלגה הוא אחת הסיבות ההיסטוריות להליכה ימינה של הליכוד. מי יעז לקרוץ שמאלה ביודעו שהמחיר הוא אבדן קולות יקרים?
שטרן החליט להירתם למאבק, וח"כ מיקי זוהר התנדב לקדם חקיקה מרחיקת לכת. הוא הציע חוק שקובע כי ברירת המחדל היא חסימת הגלישה לאתרים כחולים, והוסיף תמריץ לספקיות האינטרנט: חצי שקל לכל גולש, ובסך הכל עשרות מיליוני שקלים בשנה.
 
אבל בוועדת הכלכלה הסתמן רוב מוצק נגד החוק, ואז החליט זוהר לנקוט צעד חסר תקדים: בכובעו כיושב-ראש ועדת הכנסת הוא הקים כביש עוקף, מהיר, בדמות ועדה מיוחדת. הוא אייש את הוועדה בח"כים שתומכים במהלך, עם שני מתנגדים סמליים לקישוט, ובראשה – העמיד את עצמו.
 
השבוע התכנסה הוועדה לדיון ראשון, כדי לגלות שזוהר החמיר את ההצעה. הנוסח הנוכחי קובע שכל אזרח במדינת ישראל שירצה לגלוש לאתר פורנו ייתקל בדף מקדים מטעם המדינה. אם ירצה להמשיך, הוא יצטרך להקיש את מספר הזהות ותאריך הלידה. מאגר של מרשם האוכלוסין יועבר לחברות האינטרנט וכך אפשר יהיה לגשת לאתר. המאבק בפורנו ראוי כמובן, ולכל הפחות ראוי לדיון ציבורי נוקב, אבל לא ברור מה גרוע יותר: הפקדת מרשם האוכלוסין בידי חברות פרטיות, או הקמת מעין מאגר לאומי של צרכני פורנוגרפיה.
צלצלתי השבוע לשטרן. הוא השיב בלחישה; בדיוק ישב בחדר שבו קיימה ועדת זוהר דיון על חוק זוהר. אחר כך החזיר שיחה, ואמר שתמיכת קבוצתו מובטחת לח"כ ללא קשר ליוזמה שהנ"ל נרתם לקדם בכל כוחו. גם זוהר עצמו הכחיש קשר בין החוק לפריימריז. להפך, טען: אני עלול לאבד קולות של ליכודניקים חדשים אבל ההגנה על ילדי ישראל חשובה לי מכל שיקול פוליטי. אשרינו שזכינו לח"כים כאלה.
האם בנט ושקד בדרך החוצה מהבית היהודי?
אפילו בסטנדרטים של שרי הליכוד, זו הייתה סיטואציה מעוררת חמלה. בישיבה בראשית השבוע הם נדרשו לתמוך בחוק שעשוי להשליך בתוך כשנה את מפלגתם אל האופוזיציה ולמנוע מכל אחד מהם אפילו את האפשרות התיאורטית להרכיב ממשלה. הנוסח שקידם נתניהו ל"חוק סער" קבע שאם ראש ממשלה פורש מתפקידו אך לא מראשות מפלגתו, אף חבר אחר בסיעה לא יוכל לקבל את המנדט להרכבת קואליציה במקומו.
שרי הליכוד הבינו היטב את המסר: כמו בבדיחה על ההוא שהודח מקורס טיס והלך לנ"מ, נתניהו מבקש לוודא שאם הוא לא טס, אף אחד לא טס. אבל יש הבדל בין להבין ולהגיד. במשך שעה ארוכה הם דנו בתיקון, אך איש מהם לא העז להעלות את האפשרות שהאינטרס המפלגתי ייפגע אנושות במקרה של העמדה לדין, פן יואשמו בחתרנות. אין מזכירים את האישום בבית הנחקר.
במהלך הדיון נתניהו לכסן מבטים חשדניים אל חיים כץ. שר העבודה והרווחה חשוד כאיש ריבלין בנסיבות מחמירות עוד מאז הריץ אותו ב-2014, יחד עם ההוא-שאין-להזכיר-את-שמו, גדעון סער, לנשיאות המדינה. בסוף לחיים כץ נמאס. למה חשבת שאני מתנגד, שאל את ראש הממשלה. "ראיתי אותך מתכווץ", הייתה התשובה. "אין לי בעיה לתמוך", אמר השר. "זה לא מעניין אותי בשיט". כדי שיהיה ברור עד כמה לא אכפת לו הוא הוסיף משל: זה מעניין אותי פחות מגשם על קבר חמותי, התפייט.
בסוף נחלצו להגנתם דווקא שרת המשפטים איילת שקד והמשנה ליועמ"ש, שהזהירו כי הנוסח הנוכחי עלול להביא לבחירות חוזרות בתוך חודשים ספורים. מהחוק שאושר שלשום בכנסת כבר נשמט הסעיף. הרי העילה להכללתו לכתחילה הייתה הרתעת הליכוד ושותפיו מהפלת הממשלה, שכן הדבר יגרור כמעט בהכרח בחירות מיד. אבל הצייתנות המופלאה של בכירי הליכוד כנראה מוכיחה שהם כבר מורתעים דיים.
 
מפד"ל קלוריות
המשבר הטקטי סביב הפרישה-שלא-הייתה כבר נשכח, אבל הבעיה האסטרטגית של נפתלי בנט נראית עדיין נטולת-פתרון. הבעיה איננה נתניהו, אלא מפלגתו-שלו, "הבית היהודי". נתחיל מהסוף: לו הייתי בנט, הייתי שוקל ברצינות רבה פרישה לטובת מפלגה חדשה.
לכאורה, זו התאבדות: מי המשוגע שמוותר על בית פוליטי עם יסודות אלקטורליים איתנים, סרוגים, בני ארבעה דורות ויוצא החוצה לבד להתמודד עם סופת ההוריקן שנקראת נתניהו?
הסיבה שבנט ושקד עשויים להרהר באפשרות הזו (שכבר מגולגלת פה ושם במערכת הפוליטית) היא שהדתיים-לאומיים הם בוחרים היברידיים: הם מצביעים לבנט אבל תומכים בנתניהו. בכל פעם שנדרשו להכריע בויכוח בין אמא מפד"ל לאבא ביבי הם בחרו בו. מצביעי ישראל ביתנו הפקידו את שיקול דעתם אצל ליברמן בנאמנות עיוורת, ולכן חמישה מנדטים הספיקו לו לתיק הביטחון, אבל לבנט יש רבנים ושטח ואת החרד"לים ולכן עם הרבה יותר מנדטים הסתפק עד היום בתיקי הכלכלה והחינוך. הוא איננו יכול לאיים שיישאר באופוזיציה, כי נתניהו כבר ישלח את ראש המל"ל לרב דרוקמן ואת נתן אשל לאורי אריאל. מבחינת בנט, המשמעות הרסנית. אין זה משנה אם ישיג 8 מנדטים או 13, הוא בכיס של הליכוד, ולכן אחרון בתור לחלוקת השלל.
לא סמוטריץ' הוא הבעיה, אלא מתפקדי הבית היהודי. הם בוחרים רשימה דתית מאוד, עתירת יוגבים וסלומיאנסקים, שמרתיעה את הבוחר הימני החדש, שהוא גם ליברלי מאוד בכל מה שקשור לנושאים אזרחיים. הבית היהודי של בנט הוא מחשב עם מארז נוצץ, הייטקיסטי, אבל ממשק ישן, ממשק דוס.
לפני שכבשו (סליחה, שחררו) את הבית היהודי, בנט ושקד בחנו ריצה ברשימה עצמאית, דתית-חילונית. האם הרעיון הזה קם לתחיה? תנועה כזו, גרסה ימנית כלל-ארצית של רשימתו של עפר ברקוביץ' בירושלים, יכולה להשיג את רוב הבוחרים הנוכחיים בלי להרתיע את הציבור הימני החילוני. הפעם איש לא יבריח את אלי אוחנה. כמאמר הפרסומת, זה כל הטעם בלי כל הקלוריות. אם ינצח, נתניהו יזדקק במוצאי הבחירות הקרובות לכל מנדט מהימין. שישה מנדטים במפלגה עצמאית יספיקו לתיק הביטחון.
כמובן, זה מהלך עתיר סיכונים, בראשם האפשרות שאחד הפלגים לא יעבור את אחוז החסימה. אבל כדאי לזכור שבקדנציה הבאה יסיימו בנט ושקד עשור בפוליטיקה. זה כבר לא "משהו חדש מתחיל", כמאמר סיסמת הבית היהודי. זה משהו די ותיק, אפילו קצת משומש. הם חייבים לשנות משהו מהותי בטרם יהיה עבורם מאוחר מדי.
 
רעידת אדומה
למזכירות בלשכת ראש הממשלה לא קורה הרבה שמישהו לא חוזר אליהן לטלפונים. כשחושבים על כך, זה קרה לאחרונה עם שניים: ולדימיר פוטין ועינת קליש רותם. שני מנהיגים של מעצמות צפוניות.
בישיבת הממשלה, אחרי כמה ניסיונות חיוג, נתניהו אמר לשרים: "חיפשתי את ראש עיריית חיפה כדי לבקש ממנה לבטל את המינוי של סגן ראש עיר שתומך בחיזבאללה וחמאס, ואני מקווה שתענה".
בסוף ענתה. מסתבר שקליש-רותם לא סיננה את נתניהו, היא פשוט החליטה לבלות את השבוע השלישי לכהונתה בנופש בציריך, ועוד לעדכן על כך עם כוס בירה באינסטגרם. לראש העיר החדשה של חיפה יש סגנון ניהול מעניין.
מהגולה השווייצרית הדוייה, היא התקשתה לזהות את עצמת הצונאמי וימים לתוך המשבר עוד התעקשה על המינוי. סקר של חברת המחקרים של שלמה פילבר גילה ש-85 אחוז מתושבי חיפה תומכים בביטול ההסכם עם רג'א זעתרה, ורק 13% מצדדים במי שבחרו ברוב כה סוחף רק לפני כמה שבועות. אפילו בשמאל-מרכז היה רוב מוחץ נגד המינוי, ביחס של שניים לאחד.
מסתבר שאפילו חיפה האדומה (והיא כבר שנים לא כזו, למי שעוקב אחר תוצאות הבחירות הארציות בעיר) מאמינה במובן מאליו: מי שסבור שחיזבאללה איננו ארגון טרור לא יכול לקבל משכורת ולשכה מהעיר שרקטות החיזבאללה רצחו 12 מאנשיה רק בעשור שעבר. כל כך פשוט, ועדיין יש מי שסירבו להבין, גם בכנסת.
לצד ראש עיריית טבריה, רון קובי, קליש-רותם היא התעלומה הגדולה של הבחירות המקומיות. היא הבטיחה להפוך את חיפה לברלין אבל אפילו את טופסי ההרשמה לא הצליחה להשלים כיאות, בישרה עידן חדש מול התושבים אבל מגעיה עם העיתונות (לרבות התחמקות מביכה משאלות ודחיפה פיזית של כתב) מעידים על פוליטיקה די ישנה. השבוע היא גילתה נתונים מדאיגים לגבי דעתם של בוחריה, והבוחרים גילו משהו מדאיג על שיקול דעתה.
 
שטיין אחד לשמרנים
שמרן, גורסת אמרה בריטית ישנה, הוא מי שמוכן להפוך את העולם כדי להשאיר אותו כפי שהוא. אחרי ארבעה חודשי כהונה בלבד אפשר לקבוע ששופט ביהמ"ש העליון אלכס שטיין הוא שמרן מאוד, עד כדי מהפכנות.
החלטותיו קצרות מאוד, בהשוואה לעמיתיו ובוודאי לקודמיו האקטיביסטיים. במונחים של מבקרי ספרות, הטקסטים שלו רזים. אין שם ציטוטי משוררים ולא דיונים פילוסופיים עקרים. אולי זה כי אין לו זמן רב: בתשע שנות שיפוט ובלי נשיאות העליון באופק, הוא צריך לפעול מהר. ואולי זה מסר: השופט החדש ביותר בעליון לא חושב שמלוא כל הארץ משפט. הנמסיס שלו הוא אהרן ברק, והמטרה – ביטול המהפכה החוקתית.
רק השבוע הספיק לו עמוד וחצי כדי להשליך לפח עתירה בעובי קלסר נגד העברת כסף לחמאס. באופן פרטי השופט סולד כנראה ממזוודות המזומנים הקטאריות, אבל באופן ציבורי כתב: "מדיניות הלוחמה בטרור והסכמי תן וקח שממשלתנו נאלצת, לעתים, לעשות עם אויבינו… מצויים בליבת שיקול הדעת המדיני והמבצעי של ממשלת ישראל, ובו אין אנו מתערבים".
זה משב רוח מרענן של צניעות בבית משפט יהיר מאוד, שבדור האחרון נכנס לנעלי הרשות המבצעת והותיר אותה יחפה. שורות דומות נרשמו גם בפסק הדין על האישה הבוגדת, שעורר בחודש שעבר סערה גבה-גלית. "דעתי אינה נוחה עם קביעה זו", כתב שטיין על הכרעת בית הדין הרבני, "דא עקא: דעתי בכגון דא איננה קובעת מכיוון שהסמכות לקבוע את עובדות המקרה לא נתונה לי". ובהמשך: "יחסי זוגיות הם… עניינם הפרטי ולא ענייננו. אנו לא נחליף את אמונת הזוג באמונותינו".
בהיפוך מעניין, דווקא השופט שמקפיד להפריד בין דעותיו לבין פסיקותיו מואשם בניסיון פוליטיזציה. אהרן ברק אמר פעם ששופט עושה אנליזה של החוק, לא פסיכואנליזה של המחוקק. בהשאלה, מבקריו משמאל עושים עכשיו פסיכואנליזה של הפוסק ולא אנליזה של הפסיקה. איש לא מזכיר שמני מזוז או ענת ברון מונו על ידי ציפי לבני, אבל שטיין מתואר ללא הרף כ"איש של איילת שקד". שנים הסבירו לנו שביהמ"ש אינו מערב השקפות אישיות בפסקי הדין, אבל שני שופטים מתנחלים ותושב חוזר אחד הספיקו למגניו המקצועיים של בית המשפט העליון להשתכנע שבעצם אין דבר כזה אובייקטיביות שיפוטית. בפסיכולוגיה, למתקפות על שטיין קוראים "השלכה".
חיים רמון, כמעט היחיד שנאבק באקטיביזם השיפוטי משמאל, הזהיר לא פעם את חבריו שהמהפכה החוקתית תתפוצץ למחנה שלו בפנים כשהימין יבין את הטריק וימלא את בית המשפט העליון באנשיו. למקרא תגובה של פרשן משמאל שצייץ בחודש שעבר על רצונו בדי-9, מסתמן ששטיין אחד הספיק.
כוורת חוזרת: במי מוקף בני גנץ?
שלוש פעמים איבד הימין את השלטון ברבע המאה האחרונה: לרבין, ברק ושרון. בשלושת המקרים עמד בראש הגוש המתחרה גנרל; בשלושתם, בניגוד מעניין, הסוגיה המרכזית הייתה דווקא אזרחית (השחיתות ב-1992, הזקנה במסדרון ב-1999, גזירות נתניהו ב-2006).
חקירות נתניהו יטילו צל ארוך על הבחירות הקרובות. לפי לוח הזמנים הזריז שחשף שלשום פרקליט המדינה, קמפיין 2019 ייערך תחת שימוע, ובעבירות שעונשן שנות מאסר רבות. יחד עם מה שמסתמן כשנה כלכלית רזה בהרבה מקודמותיה מסתמנת אפשרות למערכת בחירות שלא תעסוק רק בביטחון. אבל עד היום חסר למחנה גנרל. בהיעדרו, הימין טיפס עד כדי שבעים מנדטים בסקרים.
אלא שאז הגיע רב אלוף במיל' גנץ, ופתאום בסקרי השבוע הימין כבר עם 60 מנדטים בלבד, לכאורה אפילו ללא גוש חוסם. מהתבוננות בהיסטוריה, העובדה שמספר המנדטים של הרמטכ"ל לשעבר גדל בטור חשבוני מובנת הרבה יותר. וכמי שחווה על בשרו שתיים מהתבוסות הנ"ל, כל דאגותיו הלא-פליליות של נתניהו מתרכזות כעת ברמטכ"ל לשעבר.
תומכי בני גנץ, פלח שהולך וגדל מסקר לסקר, מעדיפים את הלא ידוע על הידוע לשמצה. האגף השמאלי שלהם, שני שליש ממצביעיו, מעדיף אותו על לפיד וגבאי החבוטים והחבולים. וחלק מהימין מוכן לשקול מועמד מחוץ למחנה. אולי בגלל עייפות מהמנהיג הנוכחי ומהקטטות בממשלתו. גנץ מעניק לכולם אריזה מכובדת, היכרות עם טלפונים אדומים בשעות מאוחרות ומה שהנרי קיסינג'ר נהג לקרוא "עמימות קונסטרוקטיבית". עמדותיו הלא-מאוד-מקוריות בנוגע לסכסוך הישראלי (אמ;לק: שתי מדינות ושמירה על הביטחון) מבטאות את עמדותיו הלא-מאוד-מקוריות של רוב הציבור הישראלי, שמאס בויכוחי הטוויטר והתכתשויות הפייסבוק.
אבל גם לגנץ ברור ששתיקתו תהפוך מתישהו מנכס לבדיחה. קמפיינרים מנוסים כלפיד ונתניהו לא יאפשרו לו לא לומר דבר. גם אם ישתוק, רשימתו לכנסת תדבר. הקלטותיו בכינוסים סגורים תדברנה. מעידות קטנות יהפכו למשברי-ענק. הוא יהיה חייב לומר משהו מיוזמתו.
על המשהו הזה אמונות עכשיו כמה דמויות שגנץ נועץ בהן: הפרסומאי משה תאומים הוא אחד מהם; איש העסקים סמי סגול הוא דמות נוספת. על אוזנו לוחשות כעת בעיקר דמויות ותיקות שהסתובבו בכל קמפיין אפשרי משמאל בדור האחרון. הכוורות האלה לא הפיקו עד היום יותר מדי דבש.
ארבע תשובות שיספק גנץ לארבע שאלות יכריעו את גורלו: האם אתה רץ לראשות הממשלה? האם תסכים לשבת בממשלתו של נתניהו? האם נתניהו מושחת? והאם תרוץ עד הסוף לבד, או תחבור למפלגה אחרת? אין תשובות קלות לשאלות האלה: כל אחת מהן עשויה לגרום לו לאבד קולות. אבל בלי לענות עליהן הוא יאבד כנראה את כל העולמות.
התשובה לשאלה האחרונה היא ההתלבטות הגדולה שלה הבחירות הקרובות. רוב האנשים שגנץ משוחח איתם מסבירים לו שפיצול כוחות בגוש רק יגביר את כוח המיקוח של נתניהו ביום שאחרי הבחירות. אם הליכוד יוביל בעשרה מנדטים ויותר על המפלגה הבאה, שום גוש חוסם לא ימנע ממנו את ראשות הממשלה. כדי לחולל מהפך, מסבירים לו גבאי, לפיד, לבני וברק בפגישותיהם המרובות, צריך רשימה גדולה אחת. למעט לפיד, כולם לא שוללים את האפשרות שגנץ יעמוד בראשה.
אבל הוא סבור כרגע אחרת. בניגוד לאינטואיציה אבל בחוש פוליטי בריא, הוא מתעקש על ריצה עצמאית. אולי הוא עוד זוכר שכשהיה רב-אלוף, ב-2013, פיצול דומה לארבעה ראשים שונים (לפיד, לבני, יחימוביץ', מופז) הושמץ קשות אבל במבחן התוצאה הוביל לכמעט-מהפך: רק 15,000 קולות חסרו כדי ליצור גוש חוסם לנתניהו. לעומת זאת בכל הפעמים שבהן נוסה איחוד, כולל הבחירות האחרונות, הימין זכה בקלות בגוש חוסם. לרשימה כזו כל אחד שופך פנימה את כישלונותיו, שנאותיו ודימויו. היא תהיה שמאלנית כמו החבר הכי שמאלני בה. הרי כל מה שנתניהו רוצה זה ליכוד אחד גדול מול כל השמאל. באופן משונה, כוחו – באחדותם.
עד שיוכרזו בחירות הוא ישתוק. בדיחה ותיקה מספרת על ילד שלא דיבר עד גיל שלוש, ואז, מול הוריו הדאוגים, הכריז לפתע שהמרק לא טעים לו. כששאלו למה עד היום לא פצה פה, השיב: כי עד עכשיו לא היה על מה להתלונן. עם 16 מנדטים, לגנץ כרגע אין תלונות מיוחדות.
 
מאגר הפורנו הלאומי
פעמיים בשנה האחרונה לחץ ראש הממשלה על דוושת הבלמים של חוק מתוצרת הליכוד רגע לפני אישורו הסופי: חוק הפייסבוק של השר ארדן וחוק הפורנו של חבר הכנסת מיקי זוהר. בשני המקרים קדם להחלטה לחץ ציבורי משמאל נגד מהלכי החקיקה, אבל קשה להאמין שזו הסיבה לברקס. הרי כל הכהונה האחרונה של נתניהו עומדת בסימן צפצוף מופגן על האופוזיציה.
הסיבה שנתניהו עצר את שני החוקים איננה הודנא עם השמאל והתקשורת. בדיוק להפך. עשרים השנה הראשונות שלו בפוליטיקה עמדו בסימן ניסיון להגיע אל בוחריו מבעד לחומה אטומה, עוינת, של התקשורת הממוסדת. שני התיקים הפליליים שמסכנים את המשך כהונתו, 2000 ו-4000, עוסקים בניסיון לסדוק את הקיר הזה. והנה, הסתבר פתאום שאין צורך להפיל את החומה: אפשר לחפור תחתיה מנהרות בדמות דף פייסבוק פופולרי, או לשגר מעליה עפיפוני תבערה בדמות המסרונים שמפלגתו שיגרה במיליונים ביום הבחירות האחרון. מסריו של נתניהו מגיעים עכשיו לציבור ישירות, ללא מגע יד עיתונאי.
ולכן מבחינתו, כל פיקוח ממשלתי על הרשת יגיע בסופו של דבר לדף שלו בפייסבוק, עם שני מיליון עוקבים, מקור כוחו. "אני מוטרד מחוקים שמבקשים לצנזר רשתות חברתיות ואינטרנט" הסביר כשעצר את חוק הפורנו. "זה מרחב שבו אין רגולציה. מי יקבע איזה תוכן מותר ואיזה תוכן אסור?"
האם התלהבותו של נתניהו להגן על פייסבוק הצטננה מעט? בשבוע שעבר חסמה הרשת ליממה את בנו יאיר, שאישיותו האינטרנטית היא גרסת הפרינג', ה"נפל בעריכה" של אבא. הסטטוס המדובר קשר בין מספר המוסלמים במדינות העולם לבין רמת הטרור בהן. לייק פאת'ר לייק סאן? האם בפעם הבאה ייחסם גם דף הפייסבוק של נתניהו האב אם יטען שוב שהערבים נעים בכמויות לקלפיות?
השבוע שיתף נתניהו הבן ציוץ של דונלד טראמפ שקבע ש"פייסבוק, טוויטר וגוגל כל כך מוטות לטובת הדמוקרטים שזה מגוחך". בקרוב תהיה הזדמנות לבחון אם גם בעמדת ראש הממשלה חלה תפנית. השר ארדן פנה אליו לאחרונה וביקש ממנו להעביר את חוק הפייסבוק, במתכונת מצומצמת, שתאפשר לבקש מביהמ"ש להוריד מהרשתות החברתיות פרסום שעלול לסכן את ביטחון הציבור או המדינה. הלחץ הכבד שהפעילה פייסבוק ישראל על הח"כים נגד החוק העיד על עצמת הלחץ אצלה.
"בימים האחרונים", נאמר במכתבו, "אנו עדים למערכה תודעתית נרחבת שמנהל חמאס בתגובה לפעילות צה"ל ברצועה לאחרונה. לצורך ניהול מערכה זו הושקעו משאבים ניכרים וגויסו הרשתות החברתיות המובילות בישראל כגון פייסבוק וטוויטר. הצעת החוק נועדה לתת מענה לתרחישים הללו בדיוק". לנתניהו יש עכשיו פיתוי: באמצעות חוק אחד הוא יכול גם לפגוע בחמאס וגם לשגר ירי אזהרה אל מארק צוקרברג בפאלו אלטו.
 
הפרופסור וחבורת השודדים
אחת לאיזה זמן מוגבל מגיח פרופסור ירון זליכה להושיע את הציבור הישראלי ואת ארנקו מכנופיית השודדים שאורבת לו. בשבוע שעבר זה קרה שוב. שר האוצר משה כחלון, דאוג ואפילו קצת מבוהל מעליות המחירים, מינה אותו ליו"ר הוועדה למאבק ביוקר המחיה. הטקסטים של זליכה שילבו את "שעה קלה על כלכלה" עם "חצות בסיציליה": "אני מציע למונופולים להקפיא את התהליך שלהם לעליית מחירים ולא להתגרות בי", איים וצעק. "אני ידוע כמי שעושה עבודה יסודית ולא פוחד לא ממונופול ולא מטייקון ולא מאף גזלן. אני פחות מאמין בעדינות ובנחמדות כאשר מתעסקים בחיות טרף מונופוליסטיות".
חיית הטרף הגדולה מכולן דווקא זכתה מזליכה ליחס עדין ומתחשב: חברת החשמל. למרבה האבסורד, הפרופסור שמונה לטפל בהשלכות הרוחב הקשות של התייקרות החשמל על כיסינו, שכח משום מה להטיל ולו חלק מהאחריות על מחולל ההתייקרות, הגוף המסואב והמונופוליסטי שמייצר את החשמל. האם זה קשור לעובדה שבמקביל, זליכה משמש כיועץ בשכר ליושב ראש ההסתדרות, המגן הגדול של עובדי החברה?
היו ימים, לא כל כך מזמן, שבהם זליכה ייצר טקסטים הפוכים לבקשת לקוחות אחרים. לפני שש שנים הוא שימש, כמובן בשכר, יועץ לחברה שביקשה לייצר חשמל סולרי ולהתחרות בחברת החשמל. בחוות דעת שיהירותה מתחרה רק בארכנותה, הוא דרש לאפשר ללקוח שלו לייצר חשמל, שכן המחיר לקילו ואט המיוצר בשיטות הקיימות רק צפוי לזנק. "מרבית התחזיות… בטווח הארוך מצביעות על עליה. האם באמת ובתמים סבורים נציגי אגף התקציבים כי מחיר החשמל צפוי בשנים הקרובות לרדת? זהו אבסורד".
זליכה גם ידע להסביר מדוע המחירים יזנקו: "ייצור החשמל נתון בידי מונופול בלתי יעיל בעליל… חברת החשמל מייצרת שרשרת גידול בעלויות, לרבות מימון, שכר, פנסיה ועוד שלל מריעין בשין… לבסוף בנימה אישית, כקובע מדיניות לאורך שנים לא מעטות, לא אוכל שלא לסיים בהשלכות הקשות של שליטת המונופולים הגדולים בתחום התשתיות על עתיד התפתחותו של המשק, בראשם חברת החשמל".
סוף דבר: מחירי החשמל לא זינקו, אלא דווקא ירדו; כמעט כל אחת מההנחות במסמך קרסה במבחן המציאות, כמו גם החברה שהזמינה ממנו את חוות הדעת. אבל זליכה, ז'אן דארק פלוס מע"מ, כבר דילג ללקוחות הבאים. השבוע כבר הסביר בזעם קדוש למה מחירי החשמל לא חייבים לעלות אלא מוכרחים לרדת, ומדוע "חיית הטרף" איננה יצרנית החשמל אלא כולם, חוץ ממנה.
זליכה מסר בתגובה: "אינני מגיב להכפשות ולכתבות מטעם. כשתרצה לנהל דיון מקצועי ואובייקטיבי, אתה מוזמן בשמחה".
בינתיים פסלו היועצים המשפטיים את כהונתו כיושב-ראש הוועדה ליוקר המחיה בשל שורת ניגודי עניינים, לרבות ייעוץ (בשכר, בשכר) לשני ועדים גדולים של רשתות מזון גדולות. כמה חבל. זליכה הרי לויאלי מאוד למי שרושם לו את החשבונית. אולי הגיע הזמן שפעם אחת יעבוד גם בשבילנו.
הדדליין של מנדלבליט
מפסיד אחד וודאי כבר יש לבחירות 2019: אביחי מנדלבליט. הוא יתעורר בעשרה באפריל מוכתם ומושמץ בידי מיליוני מצביעים שירגישו שבגללו המחנה שלהם הפסיד: או שייחשב לאיש שהעלים מהציבור מידע מהותי על ראש ממשלה נאשם בפוטנציה, או כאיש שבהחלטותיו הפיל ראש ממשלה מכהן.
ערב פיזור הכנסת, כשעוד לא היה ידוע כמה קריטי יהיה העיתוי, העריכו בפרקליטות שייקח חודשיים וחצי עד שלושה לפרסם את ההחלטה בתיקי נתניהו. ההבדל בין חודשיים וחצי עד שלושה הוא, כמו שאמר שלום חנוך, נצח שנמשך שבועיים. זו בעצם השאלה אם ההכרעה תתקבל מספיק זמן לפני הבחירות הקרובות, או תידחה עד לאחר הרכבת הממשלה.
מאז הוקדמו הבחירות התפרסמו דיווחים סותרים בנושא. מאחוריהם מסתתרת מחלוקת מנומסת אך עמוקה בין פרקליט המדינה ליועץ המשפטי לממשלה. ארבעה חודשים לפני הבחירות המקומיות האחרונות פרסם שי ניצן הנחייה לזרז את הטיפול בכל התיקים בעניינם של ראשי ערים שנחקרו, וכאלה, כידוע, לא חסרו. ראש עיר בעירו כמוהו כראש ממשלה במדינתו: הבחירות הן תמיד משאל עליו ועל חקירותיו. התביעה לניקיון השולחן הובילה לכמה סגירות תיקים, כמו למשל נגד ראש עיריית רמת-גן דאז, ישראל זינגר.
מנדלבליט סבור אחרת. לוח הזמנים הפוליטי לא רלבנטי מבחינתו. חרדים לא מתנשקים בראש השנה האזרחי, ומנדלבליט לא חושב שעליו להזדרז רק כי ראש השנה הפוליטי – הבחירות – בפתח. זה רק חצי מדויק, כמובן: היועמ"ש איננו מתכוון לפרסם את ההחלטה שבועות בודדים לפני יום הבוחר. מהו היום הקובע שלפניו כן ואחריו לא? לפי ההיגיון הסביר, מתישהו בין סגירת הרשימות, ב-21 בפברואר, ל-9 במרץ, חודש לפני הבחירות. שי ניצן רואה שלט בחירות ולוחץ על דוושת הגז; מנדלבליט מבקש להמשיך לנסוע במהירות מתונה, עם אפשרות לברקס עדין בהמשך.
המוזר הוא שהויכוח על העיתוי קולני יותר מזה שמתנהל על ההחלטה עצמה. מנדלבליט הוא איש מערכת. ככזה, אין סיכוי שיילך נגד הכפופים לו ויסגור את כל התיקים. מנגד, די סביר שיבקש למצע את ההמלצות הקיצוניות, פה למתן ושם לרכך. לא שזה יעזור לו, כמובן.
ועדיין, האזהרות ממתקפה ממשמשת ובאה מימין נגד שומר הסף מספר אחת מגוחכות כשנזכרים בבליץ המחפיר שמתנהל נגדו זה שנתיים משמאל, בהשתתפות ראשי ממשלה לשעבר ומטה. היועץ הראשון בישראל שהחתים שלושה עדי מדינה נגד ראש ממשלה אחד, שאישר לחקור ולזרוק למעצר את כל סביבתו הקרובה של נתניהו ועוד חופן נדיב של אנשי עסקים מקושרים, הראשון שיחליט כנראה להעמיד לדין ראש ממשלה מכהן, הוא גם זה שתחת ביתו תתקיים במוצאי שבת הפגנה מספר 110. גם אם מירי רגב ודודי אמסלם יתאמצו מאוד, הם יתקשו לרדת כל כך נמוך.
 
הציבור מנומנם ולכן הציבור ישלם?
שיעורי הצפייה בחדשות נותרו השבוע שגרתיים למדי. הפוליטיקאים דיברו על הכרעות דרמטיות, אבל עם ישראל לא צפה ולא הקליק בהיסטריה. כשיש מתח יש רייטינג, אבל כל עוד הליכוד מוביל בפער משמעותי, החבירות במרכז-שמאל או מספר המשוריינים ברשימת הבית היהודי מעוררים כרגע בעיקר פיהוק. הציבור מנומנם, ולכן הציבור ישלם?
לשבועות הקרובים בבחירות קוראים בספרות "אקספוזיציה", הפרק הראשון שבו הציבור מתוודע לדמויות. נתניהו הנחקר, גנץ המתלבט, גבאי ולבני המתקוטטים. בסדרות זה בדרך כלל הפרק הפותח, הכי משעמם. אבל זה לא מלמד דבר על ההמשך. זו הפעם השביעית שנתניהו מתמודד על ראשות הממשלה, אבל אולי הפעם הראשונה שבה לא הכל בידיו. קביעת סדר היום היא הנכס החשוב ביותר שיש לראש ממשלה בבחירות: ב-2015 הוא נאם בקונגרס שבועיים לפני הבחירות וכפה על המערכת סדר יום מדיני במקום דיור וכלכלה. הוא איננו יכול להגיד לבוחרים מה לחשוב, אבל יכול בהחלט לומר להם על מה לחשוב.
זה איננו המצב הפעם. לנתניהו אין כל השפעה על שתי ההתרחשויות הגדולות של בחירות 2019: האם יהיה איחוד בגוש היריב, והאם יהיה אישום בכפוף לשימוע. נתניהו, כרגיל, הוא הנושא של הבחירות, אבל באופן חריג הוא לא יהיה הנשוא.
זה לא אומר, כמובן, שיהיה סטטיסט. 15 שבועות נותרו למערכת הבחירות, והן יתמלאו באינספור צילומים ביוניקלו, ביקורים מדיניים, פגישה עם טראמפ ומן הסתם העברה של שגרירות או שתיים לירושלים. על הפרק גם אירועים מסעירים יותר, מתוסרטים עד הקצה, בהשתתפות כוכבים בינלאומיים. במקביל, הוא נערך לניסיון למנוע בזבוז קולות בימין. השבוע, למשל, פנה לאריה דרעי ודיבר על ליבו לרוץ עם אלי ישי. באותה מידה יכול היה להציע לקסאם סולימאני לרוץ במחוז צפון בליכוד.
ויש עוד שינוי אחד: שלושים המנדטים בסקרים אינם בהכרח בשורה טובה לפוליטיקאי שבנה עצמו שנים מעמדת האנדרדוג. אלה צרות של עשירים, כמובן: כולם היו מתחלפים איתו. ובכל זאת, צרות. הובלה כה ברורה עשויה להשאיר מצביעי ימין רבים בבית, ולשלוח אחרים להתפנק בהצבעה נישתית יותר לאחת ממפלגות הלוויין של המחנה. נתניהו מעדיף לרוץ כל השנים כדוד, והנה הוא גוליית. האירוע הדוידי היחיד שנראה באופק הוא ההחלטה להעמידו לדין שתציבו כאנדרדוג, ודווקא ממנה הוא עושה כל מאמץ להימלט.
 
יותר מדי ברירות
כשמנסים לברר מה בעצם רוצה הרמטכ"ל לשעבר בבחירות האלה, התשובה היא: אפשרות לסיים את הבחירות כראש הממשלה, אבל בלי להתמודד רשמית על התפקיד. עד היום זה עבד לו: למפקד יחידת הקישור בלבנון מונה לאחר נפילתו של קודמו בתפקיד, את אוגדת איו"ש קיבל בעקבות הדחת האוגדונר הקודם וברמטכ"לות זכה מהאזרחות אחרי שגלנט סוכל.
בפוליטיקה זה עובד אחרת. בוודאי כשתוך 55 יום הוא צריך להקים יש מאין מפלגה, לבנות תשתית, לשבץ עשרים מועמדים שלא יעשו בושות. לכחלון ולפיד הייתה שנה, והם עדיין הגיעו לקו הסיום חסרי נשימה. אנשים עם תיאבון רב הרבה יותר לפוליטיקה כבר היו שוקלים ברצינות ריצה משותפת עם וויתור על התענוג המפוקפק הנ"ל.
ואכן, החבירה המועדפת על סביבת גנץ, חוץ ממשה יעלון, היא אורלי לוי ומפלגה הטרייה "גשר", ולא מגרש הגרוטאות שקרוי גוש המרכז-שמאל. למעט ראש מפלגה או שניים, כל שאר הדמויות חבוטות ותרות באופן נואש אחר מישהו לרוץ איתו. לוי סיימה לא מזמן עשור של כהונה תחת דמות גברית סמכותית שמדברת על ביטחון, ואין לה חשק מיוחד לחוות זאת שוב. אבל היא איננה פוסלת על הסף.
הבעיה אחרת: לוי-אבוקסיס הוכרזה כפורשת מישראל ביתנו, והפרשנות המשפטית המקובלת גורסת שהיא שלא תוכל לרוץ בשום הרכב שבו חברה גם מפלגה מהכנסת הנוכחית. לכן, אם גנץ חובר אליה עכשיו, הוא טורק את הדלת על כל אפשרות לריצה משותפת עם לפיד, גבאי או לבני. איש לא מבטיח לו שזה ישתלם.
זו הבעיה העיקרית שמעכבת את החבירות בגוש. הדמויות המרכזיות נאלצות לשמש כמשקיעים בבורסה לסחורות עתידיות. לפיד לא מוכן לשמוע על ישיבה תחת גנץ כי הוא מאמין שיתאושש מהתקופה האיומה בסקרים, ואילו גנץ לא חולם לשמש כמספר שתיים של לפיד כי הסקרים מחייכים אליו. הרצוג ולבני חברו בבחירות האחרונות לחתונה של חוסר ברירה: היא הייתה מתחת לאחוז החסימה והוא היה על סף חוסר הרלבנטיות. כאן, לכולם יש יותר מדי ברירות.
שש רשימות ציוניות נרשמו לריצה בגוש, אבל ההיגיון והעבר מלמדים שהאנרגיות נגד נתניהו יתנקזו בסוף לגוף אחד, שישאב אליו את רוב הקולות. אלה הולכים להיות שבועות דרוויניסטיים אכזריים מאוד, שבסיומם צפויה כליה, לא פחות, לשתיים-שלוש דמויות מרכזיות בגוש. כמה מפלגות עלולות לסיים על ארבע, תרתי משמע. יעלון, למשל, לא אוהב כנראה להיות תחת גנץ, אבל עוד פחות הוא אוהב להיות תחת אחוז החסימה.
השאלה אם תקום רשימה משותפת שתתקרב במספר המנדטים לליכוד תעצב את מערכת הבחירות הזו. בהשאלה מעולמות האגרוף, היא תקבע האם יהיה כאן קרב במשקל כבד בין שתי רשימות בסגנון טייסון נגד הוליפילד או מאבק בסגנון WWF: ערימת מתמודדים במשקל בינוני שנושכים ושורטים זה את זה ללא אבחנה, בלי כללים וכשכולם יוצאים חבוטים.
 
בחירות הווטסאפ הראשונות
האירוע שכבר זכה לממדים מיתיים בבחירות 2015, סרטון "הערבים נעים" של נתניהו, זכה למאות אלפי צפיות ורבבות לייקים. לו עלה היום בפייסבוק, הרוב המכריע של שני מליון עוקביו של ראש הממשלה כלל לא היה רואה אותו בפיד. מארק צוקרברג שינה את האלגוריתם של הרשת: אתה דף ציבורי ורוצה שייראו אותך? תשלם לנו. אתה פוליטיקאי ובמדינתך המזרח-תיכונית בדיוק הוכרזו בחירות? תשלם יותר.
סיסמאות הבחירות פאסה כבר עשור; תשדירי הטלוויזיה כה בלתי רלבנטיים עד שאפילו שכחו לבטל אותם; שילוט החוצות הפוליטי נעלם, כי כמו שאומר יאיר לפיד, אף אחד עוד לא השתכנע משלט באיילון; הטוויטר אירוע ברנז'אי והטלגרם – אופנה, לא מדיום המוני. חוק וי-15 שעבר בכנסת הנוכחית גם צמצם משמעותית את היכולת של ארגונים לא-מפלגתיים לשפוך כסף על תעמולה. אז איפה לעזאזל יתקיימו הבחירות הקרובות?
בווטסאפ, כנראה. לכולם יש אותו בטלפון. הוא קל מאוד להעברת מסרים, גם כאלה נכונים ובעיקר כאלה שלא. "הגיע אליי בווטסאפ" בשנות העשרה של המאה הנוכחית הוא מה שהיה "אמרו בטלויזיה" או "כתבו בעיתון" במאה שעברה. המדיום הקל ביותר בהיסטוריה להעברת שמועות כזב נתפס באופן מוזר כאמין מאוד. הסרטונים של לפיד ונתניהו רשמו את רוב הצפיות ברשת הזו, לא בהכרח בטלויזיה או בפייסבוק.
העולם מתנהל היום מאגודל לאגודל –שנייה ותשעים ושתיים מאיות בממוצע שלוקח עד שהאצבע גוללת הלאה את המידע. זה מספיק בשביל להתרשם, להשתכנע וללחוץ "העבר". הבחירות האחרונות הוכרעו, בין היתר, ב-18 מיליון מסרונים ששלח הליכוד בשבוע האחרון. הפעם, אלה יהיו בחירות הווטסאפ הראשונות.
