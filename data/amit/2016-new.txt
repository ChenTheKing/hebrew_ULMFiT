ואז טראמפ ישאל: אז ביבי, מה אתה בעצם רוצה?
בקול דממה דקה: למה התקציב עובר בשקט כזה?
יש אחראי אחד לשערוריית בל"ד: בית המשפט העליון
עוד 35 יום לטראמפ: בממשלה חוששים שלפני שיהיה מאוד טוב יהיה מאוד רע
באו לחפש עמונות ומצאו מלוכה
תהיו טראמפים: לקחי נתניהו מהבחירות בארה"ב
אח"י שמרון כבר פוגעת בנתניהו בלי קשר לתוצאות הבדיקה
בנט הוכיח שוב שהוא היחיד שמצליח להתייצב מול נתניהו
אדום אדום: איך ייראו יחסי נתניהו-טראמפ?
שש דקות: התגובה שתיכנס לפנתיאון של הטלויזיה בישראל
תגובת נתניהו לתחקיר בעובדה, היא אירוע טלוויזיוני מדהים. באמת, חזינו באירוע שייכנס לפנתיאון.
לפני שאנסח את מחשבותיי על הסרטון, שהרעיש את הרשת ובצדק, אתן הקדמה קצרה. אני מקווה שמערכת עובדה לא תיעלב, אבל מה שייזכר מהשידור הזה הוא לא את התחקיר, אלא תגובת נתניהו שהקריאה אילנה דיין בסופו. אסביר למה.
מבחינת הציבור הישראלי, שנים רבות של הטייה בוטה, חוסר איזון, "שמאלניות" – אם נקרא לילד בשמו – וניסיונות אובססיביים להפיל את נתניהו גרמו לכך שהציבור הימני, שהוא 53% איבד את האמון בתקשורת הישראלית.
כתוצאה מכך, התקשורת בישראל הפכה למעין בובת וודו. אנחנו יכולים לתאר מחדש לעייפה כיצד סיפור הבחירות האחרונות לא היה נתניהו נגד הרצוג-לבני, אלא נתניהו נגד התקשורת הישראלית. אבל, כמו שאמרו בסרט על עופרה חזה: התקשורת "היא כבר גמורה".
התקשורת היא בובת וודו שהרבה מאוד סיכות ננעצו בה בשנתיים האחרונות על ידי נתניהו, בנט ופוליטיקאים אחרים בימין. במובן זה, הנשק הזה, לפחות לטעמי, איבד את האפקטיביות שלו. הפוסטים כבר פחות ויראליים וכשתוקפים את העיתונות זה כבר פחות "תופס", יש פחות "לייקים" ופחות התייחסויות.
אנסה להרחיק מעט את עדותי. אני חושב שאילנה דיין היא עיתונאית נהדרת, ואני עוד זוכר אילו קיתונות של בוז ורפש היא חטפה בהיקפים דומים, אם כי לא במידות האלה, אני מודה, אחרי התחקיר המוצדק על עזרא נאווי וארגון "בצלם" ואחרים.
אגיד זאת כך: הנושא הזה, ובזה אילנה דיין תרמה הערב לדעתי, הולך ומאבד את האפקטיביות שלו. עובדה שדיין הקריאה את התגובה, על עצמה. אגב, אם דיין הייתה מקריאה טקסטים כאלה – שמלאים בחצאי אמיתות על כל אדם אחר – היו תובעים אותה תביעת דיבה. כלומר, היא הקריאה טקסט שחלקים רבים ממנו פשוט אינם נכונים, ובמובן הזה קרה הערב משהו.
ה"משהו" הזה אומר שאפשר להתווכח על עמדות. אפשר להתווכח גם על התחקיר והאם שרה נתניהו במוקד. אבל, הניסיון לקבוע שכל עיסוק בראש הממשלה הוא כבר איננו לגיטימי, גם אם נשים בצד את הענייין הערכי, הוא אסטרטגיה לא כל כך יעילה מצידו של נתניהו.
מה יקרה כשבאמת תהיה רדיפה כלפי ראש הממשלה? לאן עוד יעלה הרף הרטורי של תגובות מאדם שבסוף הוא ראש ממשלה בישראל? תבינו, כשהוא "מדבר חלש" זה נשמע בכל קצוות הארץ. לכן, ראשי ממשלה תמיד, כולל זה הנוכחי, נהגו להשתמש בתגובות מאוד מדודות.
נתניהו עייף מ"מלחמת המנהרות", כל פעם מושיטים לו משהו לתגובה, 17 סעיפים והוא מגיב. פעם מעריב, פעם ידיעות, פעם הארץ, פעם ערוץ 2. אז במקום "לוחמת מנהרות" , וסליחה על ההשוואה, הוא באמת עבר להפצצה מאוד כבדה מהאוויר.
כשאתה יוצא ל "הפצצת שטיח" על דבר כזה, מה תשמור לפעם הבאה? ומה יחשוב הצופה שלך, אפילו אם הוא ימני, בפעם הבאה כשיראה תגובה כזו? במובן הזה אני חושב שאילנה דיין השתמשה הערב בנשק של בנימין נתניהו – נגדו.
זה כלל לא קשור לעובדה שהעיסוק בבנימין נתניהו הוא אובססיבי כבר הרבה מאוד שנים , והוא אובססיבי בואו נודה על האמת. חלקים רבים בתקשורת הישראלית נגועים ביחס הזה לנתניהו. אבל, גם היחס מהצד השני הוא אובססיבי.
בכל פעם שהתקשורת עוסקת באופן אובססיבי בבנימין נתניהו היא מפסידה; בכל פעם שנתניהו עצמו עוסק באופן אובססיבי בתקשורת, ואנחנו רואים את זה בפרשת התאגיד השידור הציבורי "כאן", אני חושב שבנימין נתניהו מפסיד. אני חושב, וזו דעתי האישית, שהוא בחר הערב את המטרה הלא נכונה, השתמש בנשק מופרז ולכן גם הנשק הופנה נגדו.
ב-21 בינואר הקרוב יקרה משהו שלא אירע מעולם בשבעה עשורים של יחסי ישראל וארצות הברית: ראש ממשלה ימני בראש ממשלה ימנית מלא-מלא יעבוד מול נשיא רפובליקני שנהנה מגבעת קפיטול אדומה מלא-מלא.
הבוחר האמריקני מרצועת החלודה לא רק הדהים את העולם; הוא סידר לבנימין נתניהו את הזדמנות חייו. הזדמנות לעשות היסטוריה.
מיומו הראשון כראש ממשלה צעיר ב-1996 ועד שלשום לפנות בוקר, כשהכחול נעלם לפתע ממסכי CNN, התמודד ראש הממשלה הרפובליקני של ישראל עם ממשלים דמוקרטיים עוינים. קלינטון ניסה למנוע את בחירתו ב-1996 ונכשל, אבל התאמץ קשה יותר ב-1999 והצליח. "רק לא הילרי, רק לא הילרי", שינן נתניהו ליועציו ב-2009. הוא קיבל את אובמה הגרוע מקלינטון, וכבונוס – אותה כמזכירת המדינה.
ההתמודדות עם אובמה, בחזית איראן ובגזרת איו"ש, היא האירוע המכונן של בנימין נתניהו כראש ממשלת ישראל. לפעמים נראה היה שההיסטוריה הועידה לו את התפקיד המייאש של התנגשות חזיתית דווקא עם המעצמה שאותה הוא כה מעריץ. שהיא לא הועידה לו אפילו יום רפובליקני של חסד. בבחירות האלה, נדמה היה שנתניהו מעדיף את הידועה-לשמצה הדמוקרטית על פני הלא ידוע הרפובליקני. למצער, הוא לא היה מושקע רגשית ופוליטית בבחירות. משלחות שביקרו אותו בשבועות האחרונים מחו"ל ושאלו לדעתו כמומחה ידוע לפוליטיקה אמריקנית שמעו ממנו וידוי מפתיע.
חשבתי שאני מכיר את אמריקה, אמר. אני כבר לא בטוח שזה נכון. אני לא בטוח שמישהו מכיר.
אם רשימת המינויים המסתמנת בעידן טראמפ, לרבות מזכיר המדינה המיועד ניוט גינגריץ', נכונה, הרי שאגפים בממשל בוושינגטון יהיו ימניים לא פחות מאגפים נרחבים בממשל בירושלים.
וזה אירוע שיש בו גם סכנות לנתניהו.
כי לפעמים, נראה היה שברק אובמה הוא לא רק בעיה, אלא גם תירוץ. שמונה שנים התחבא נתניהו תחת סינורו של אובמה. ההקפאה בפועל בירושלים, הגרזן על כל יוזמה ימנית, תורצו תמיד בהתמודדות עם ממשל עוין. ייתכן שממשל טראמפ יתגלה כעוין כמו ממשל בוש האב בתחילת שנות התשעים, אבל הסיכוי הסביר יותר הוא שהמיליארדר האקסצנטרי ימצא תחומי עניין אחרים. צריך תעצומות נפש מיוחדות והשקפת עולם מסוג ליברלי מסוים מאוד כדי להתעניין באובססיביות כזו בנעשה ברמת שפט או רחלים ב'. זה יציף מיד את השאלה: לאן באמת חותר ראש הממשלה?
במקביל, נתניהו לא יוכל להרשות לעצמו עימות גם עם הממשל הזה. הבוחר הישראלי חרד ליחסים האסטרטגיים עם האמריקנים. אם גם היחסים עם טראמפ ידרדרו, הישראלים ישתכנעו שזה לא האמריקנים, זה ביבי.
נתניהו קיבל השבוע שק גדוש הזדמנויות. בתמורה, הוא נאלץ להזדכות על חבילת התירוצים.
 
גלי ההדף
בחורף שאחרי נצחונו המהמם של ברק אובמה, חיפשו כולם בארץ את האובמה הישראלי. הוא לא נמצא עד היום, בהנחה שאיוב קרא לא נחשב. לכן, רצוי לרסן את הנטייה לחזות מיד טייפון טראמפי באקלים הפוליטי המקומי, אקלים שנראה משעמם ונוח להפליא.
ובכל זאת, הסערה המושלמת שהתחוללה בארצות הברית בשנה האחרונה מחייבת מסקנות גם כאן. הנה כמה ראשוניות מהן.
החשובה מכולם, היא שמוסכמות יסוד הן מטען עודף שכדאי להיפטר ממנו. אם אמריקה ההולכת ומתגוונת, הולכת ומשמאילה, מרדה בכל ההנחות הדמוגרפיות, אזי הכל הפיך. הנה מבחר מוסכמות מקומיות כאלה, שאיש לא מעז לערער עליהן, אבל הן כנראה מעורערות: הימין ישלוט בעתיד הנראה לעין ללא מצרים; המגזר הרוסי משתייך לימין; הליכוד שולט עד להודעה חדשה.
שנית, מפלגות יכולות להישאר באותו שם אבל להשתנות לחלוטין. הרפובליקנים הלכו לישון כמפלגת מעמד בינוני גבוה לבן ומזדקן ושמרני, והתעוררו כתנועת מחאה זועמת של מעמד פועלים עם להט מהפכני ומעט מאוד להפסיד. הדמוקרטים נרדמו (תרתי משמע) כמפלגת העתיד של המהגרים והחלום האמריקני, והתעוררה בבעתה כמפלגה שנבעטה בגלל חיבור מושחת למיליארדים ולוביסטים. זה יכול לקרות גם למפלגה הלאומית ליברלית ליכוד שמשתנה מול פנינו, לתנועת המעמד השבע של יש עתיד שמנסה להפוך לתנועת מחאה עם גוון ימני קל, וזה יכול גם להוליד מפלגה חדשה לגמרי שאיש איננו מכיר בשמה, אבל הד צעדיה כבר נשמע עם מאזינים היטב.
שלישית, ייתכן שהניסיון לביית את הפוליטיקה נכשל. שנים של סקרים, התמקצעות ורשימות קריאה בפקולטות למדעי המדינה, השכיחו מאיתנו את העובדה שהפוליטיקה, בסיכומו של יום, לא עוסקת בפוליטיקאים אלא בנבחרים; לא באנליזות מדוקדקות אלא בהזדהות סוציולוגית עמוקה; לא בראש, אלא קודם כל בבטן.
הניסיון לכפות על הבטן משמעת של מספרים, אנליזות וטבלאות אקסל קרס בקול רעש גדול באמריקה. הרגע שמסמל זאת יותר מכל הוא כאשר מודל החיזוי המהולל של הניו יורק טיימס התהפך פתאום לטובת טראמפ שלוש שעות לאחר סגירת הקלפיות, פספוס מסוים של פורמט החיזוי, שעוסק בניסיון לנבא את העתיד, במקום את העבר.
שלישית, זה אומר שהכל יכול להיות, לא כקלישאה שמוכרים במשדרים כדי למכור פרסומות ולהשאיר צופים, אלא באמת, הכל אפשרי. זה גם אומר שוב שמקצוע הייעוץ האסטרטגי גוסס, כשלצידו הסוקר, פעיל השטח ובמידה רבה גם הפרשן הפוליטי כפי שהכרנו אותם. בהלוייתם לא יינשאו הספדים מנומסים, כי גם הפוליטיקלי קורקט די סיים את תפקידו בבחירות הנוכחיות. המקצועות האלה יצטרכו לעבור דיאטה חריפה של אגו, שכר והשפעה, או לעבור מהעולם במתכונתם הנוכחית.
וזה אומר, כמובן, שהטראמפיזם יתעצם. תמציתו היא ריקון מוסדות הכוח הישנים מתפקידם: העיתונות, האקדמיה, הממסד, והדרג המקצועי באשר הוא. התהליך הזה מורגש היטב בישראל, במידה מסוימת עוד לפני שטראמפ הכריז על מועמדותו. אבל ההישג המדהים של הנשיא ה-45 יאיץ מאוד את התהליך. יהיה כאן מעניין מאוד, עדיין לא ברור אם מעניין במובן של הקללה הסינית העתיקה.
 
חצי עובדה
סקר טרי של העיתון "גלובס" חימם בשבוע שעבר את הלבבות בלשכת ראש הממשלה: בתום חודש של מאבק קולני על תאגיד השידור הציבורי, הסתבר של-61 אחוז מהציבור אינם מתעניינים כלל בעתידו. אנשי נתניהו ראו בכך הסכמה שבשתיקה, או הסכמה שבשיעמום, להמשך מהלכי הסגירה של גוף השידור החדש, על אף מחאות הברנז'ה.
יש דרך אחרת לפרש את הנתון הזה, דרך שאמורה להדאיג את ראש הממשלה. נתניהו הוא מומחה יחיד מסוגו לזיהוי מצב הרוח הלאומי. אם הוא נקלע לעיסוק אובססיבי של שבועות ארוכים בנושא שאינו נוגע לאיש מבוחריו, זו עדות לכך שמשהו בחוש הריח המפורסם שלו נפגם. כשדיבר על איראן במשך שנים הוא פרט על החרדה הקיומית שמאפיינת ישראלים; כשדיבר נגד השמאל בבחירות האחרונות הוא זיהה היטב את האיבה הבין מחנאית שעדיין רוחשת; כשהוא עוסק בניסיון לפרק ערוץ טלוויזיה שטרם קם ושרוב בוחריו לעולם לא יטרחו לשלטט אליו, הוא פוגע בעצמו. הפעם האחרונה שבה סדר היום של נתניהו היה מנותק כל כך מבוחריו הייתה ביולי 2011: הקואליציה לחמה בכנסת בשיניים על חוק החרם הלא-מעשי, בעוד ברחובות כבר החלה רעידת האדמה של המחאה החברתית.
האם ייתכן שמאבקי התקשורת מיצו את עצמם כנשק פוליטי? שהכעס המוצדק על הטייה ארוכת שנים של התקשורת כבר שכך מעט אחרי שכיכב בבחירות האחרונות?
מאז האירוע הטלוויזיוני הבלתי ייאמן בסיום התכנית "עובדה", עוסקים כולם בשאלה מי ניצח, נתניהו או דיין. ייתכן שנתניהו ניצח, אבל זו לא השאלה.
כי היא לא היריבה שלו, והקרב איננו עכשיו.
התמונה של דיין מקריאה את ההכפשות של נתניהו נגדה הייתה אירוע בסדר הגודל של סרטון "הערבים נעים בכמויות לקלפיות". ביום בחירות, בשש בערב, שווה לשלם כמעט כל מחיר פוליטי כדי לקבץ סביבך את הגרעין הקשה של מצביעיך. אבל להוריד פצצות רטוריות כאלה על ראשה של עיתונאית מוערכת, שנתיים וחצי לפני בחירות, זה בזבוז תחמושת שבגינו נשפטים בצה"ל. גם אם הרוב המכריע של מצביעי הליכוד רקדו מאושר מול המסך, די בכך שעשרה אחוז מתומכי הליכוד סלדו מהסגנון, כדי לגרום לנתניהו נזק שעולה על התועלת.
אבל בכך לא די: הרגע הטלוויזיוני הנדיר של שני בערב מפרק את נתניהו מהנשק העיקרי שלו נגד תחקירים עתידיים. הרי המטרה העיקרית בתגובות כאלה היא להסיט את הדיון מתוכן הכתבה אל התגובה, ובכך להשכיח את הפרסום המקורי, השלילי.
אבל אחרי אירוע כה מסעיר השבוע, רף הריגוש עלה לרמות שאף תגובה, חריפה וקולנית ככל שתהיה, לא תצליח למשוך את תשומת הלב של קהל צופים מוכה אדרנלין.
אפשר להניח שלשכת נתניהו לא העלתה על דעתה שכך יקרה. בקשת התגובה המקורית גרמה לבלפור לחשוב שמדובר בתחקיר דרמטי בהרבה מכפי שהתברר בסוף. הם העריכו גם שדיין לא תקרא לעולם טקסט כה משמיץ כלפיה, ושהאירוע יסתיים בפוסט ויראלי בפייסבוק בסגנון "תראו מה אילנה דיין צינזרה מצופיה". הראיה למבוכה בלשכה ניכרה בעובדה שנתניהו לא התייחס במילה לכל התחקיר בנסיעתו למחרת ברכבת העמק, כשרעייתו לצידו. הוא ישמח שהרכבת החדשותית תעזוב את תחנת "עובדה".
 
 
משבר עמוני
לכאורה, סיפור עמונה לא אמור להפוך למשבר פוליטי, מהיעדר עניין לציבור הפוליטיקאים. לנתניהו ובנט, שתי הדמויות המרכזיות בפרשה, אין שום עניין בבחירות, וגם שום עניין שעמונה תהפוך לסיפור פוליטי. זה משהו שאמור להיסגר בשיחה של שעה בארבע עיניים. הבעיה היא שהשניים האלה עברו מזמן את השלב שבו הם יכולים לנהל שיחה כזו. קשה להאמין עד כמה הם לא מאמינים אחד לשני.
כשלא מאמינים, אי אפשר לדבר בארבע עיניים. כל צד מביא את העדים והעוזרים והמתווכים, וכשהחדר מלא באנשים ועולה על גדותיו דם רע,  הסיכוי להגיע להסכמה, ועוד כזו שלא תודלף, מתאיין. השניים האלה כבר לא יכולים לגנוב סוסים, כי אין סוסים וגם אין אורווה.
בג"צ הוא כרגע הגוף היחיד שיכול לחלץ אותם מדילמת האסיר שהם לכודים בה. דחייה, אפילו בת חודש, תוציא את ההכרעה מפרק הזמן הדרמטי של תום כהונת אובמה ותוריד משמעותית את מינון אבק השריפה באוויר. השניים לא יכולים להסתכל זה בזה, אז הם נושאים עכשיו את עיניהם אל בית המשפט העליון.
הנה כותרת לפוסט אפשרי בבלוג של נפתלי בנט: מה קרה השבוע לנתניהו? ראש הממשלה, שבראשון עוד נזף את בנט על החלטתו להעלות את חוק ההסדרה, בילה את רביעי כקבלן הקולות של החוק: הוא הפציר בכחלון ושכנע את החרדים והעביד את ביטן עד שהושג רוב למהלך שאיש בקואליציה איננו מאמין בו.
אולי הגיע הזמן שנתניהו יעדכן את אמירתו המפורסמת: כשבנט רוצה משהו, אני משיג אותו.
אפשר להגיד הרבה דברים על מערכת היחסים האובססיבית של השניים, שנכנסה השבוע לשנתה החמישית. אבל אי אפשר לקחת מיו"ר הבית היהודי את העובדה שהוא הגורם היחיד במערכת הפוליטית שמעת לעת מצליח לאתגר את ראש הממשלה. שרי הליכוד עושים קולות של שטיח, החרדים עובדים אצלו מלא מלא, כחלון לא מעז לתקוף אותו בפומבי ועל האופוזיציה עדיף לא להרחיב, מחוסר עניין לציבור. שלא לדבר על ליברמן, שמשמש גם כשר הביטחון של נתניהו וגם כסנגורו.
פעם אחר פעם, בנט הוא היחיד שמצליח להכתיב לנתניהו מהלכים בניגוד לרצונו. החל בהכנסת לפיד לממשלה הקודמת, דרך מסירת תיק המשפטים לאיילת שקד ועד חוק ההסדרה השבוע. הדפוס קבוע: בכל פעם שבנט הולך על מטרה אידיאולוגית שבוחריו אוהבים, הוא מנצח; בכל פעם שזה נתפס כמאבק אישי – הוא מפסיד. לכן בנט התמקד בחוק ההסדרה, ונתניהו דיבר על בלוגים, ירי בנגמ"ש ונוני מוזס. זו הסיבה שבנט שותק בפרשת התאגיד, שלא מעניינת איש מבוחריו וספק אם מעניינת מישהו בכלל. לכן, כשהליכוד ניסה להתניע שלשום עוד סיבוב אישי מול בנט, הבית היהודי הגיב באופן צונן ויעיל: "אנחנו מעריכים עמוקות את פועלו רב השנים של ראש הממשלה".
למרות התדרוכים, הדבר האחרון שנתניהו היה צריך על הראש עכשיו הוא אישור רועש של חוק ההסדרה בכנסת, על כל המחירים הבינלאומיים וללא אף תועלת בשטח. למעשה, המאבק על עמונה כבר איננו על עתיד המאחז אלא בשאלת השליח: מי ייתפס כאחראי לפינוי? נתניהו תימרן בחודשים האחרונים את בנט ושקד לפינה שבה הם נאלצים לבשר לתושבים שאין סיכוי למאבקם, בעוד הליכוד חותם על עצומות בעד חוק ההסדרה. זה כל כך הצליח, עד שזה הצליח יותר מדי: בנט החליט לאמץ את החוק שאיננו מאמין בו. גם כדי להוריד מעליו את נטל האשמה הציבורית, וגם כדי להפעיל לחץ על נתניהו לאמץ פתרונות אסטרטגיים לאלפי הבתים שמצבם המשפטי כשל עמונה. חוק ההסדרה הוא גם סולם וגם חבל.
ולכן, מתישהו בשבועות הקרובים צפוי להתייצב ראש הממשלה מאחורי הדוכן הכחול במשרדו, ולהודיע על החלטה ממשלתית שתסדיר את ההתיישבות בהתאם לתקדימים מהמשפט הבינלאומי. הוא יודיע שההחלטה מקובלת על כל חלקי ממשלתו, ועל היועץ המשפטי לממשלה, מי שהציע את הפתרון. לפיכך, יבשר, מתייתר הצורך בחוק ההסדרה. ולכם, תושבי עמונה, קורבנכם לא היה לשווא: גם תזכו לדיור קבע בשבות רחל וגם תיזכרו כמי שבזכותם הוסדרה הבנייה בכל רחבי יהודה ושומרון. זה יהיה כנראה המהלך היזום המשמעותי ביותר של הימין בעשור האחרון.
אחרי עמונה, יישאר הסיפור הפוליטי: בחודש האחרון קיבל נתניהו שתי תזכורות לכך שכוחו הפוליטי הרב מאוד עדיין איננו בלתי מוגבל. בפרשת התאגיד הוא נעצר – או למצער עוכב – בידי השותף כחלון, ובפרשת עמונה זורז בידי השותף בנט.
את מצב רוחו משפרות לפי שעה החדשות מוושינגטון. מי שפגש את נתניהו לאחרונה מעיד שהוא לא פחות ממאושר מהרכב הממשל המסתמן. הגיית השמות הרפובליקניים שמוזכרים כמועמדים לתפקידים בכירים בממשל דומים לסיור כיתתי בפס הייצור של מפעל הרשי'ז. ג'ון בולטון או רודי ג'וליאני? ניוט גינגריץ' או שרה פיילין? אומרים תמיד על נתניהו שהוא לא ליכודניק אלא רפובליקני, והנה קם בוושינגטון ממשל שהוא לא רפובליקני אלא ליכודניק.
 
קפה בבוקר
בבוקרו של העימות הראשון בין המועמדים הרפובליקניים, באוגוסט 2015, מייגן קלי התעוררה עם מצב רוח מצוין. היא עמדה להנחות את ההצגה הכי טובה בעיר, בערוץ החדשות הפופולרי באמריקה, ועם שחקן החיזוק חסר הסיכוי אך הצבעוני, אחד דונלד טראמפ. בשבועות שלפני טראמפ ניסה לשחד אותה שוב ושוב בהצעות מהצעות שונות: אירוח באחד ממלונותיו, מסעדות יוקרה, מוצרים בהנחות. לפרקים היה נראה שהוא אובססיבי בניסיון לקנות את תמיכתה של אחת המגישות החשובות בארצות הברית. אבל כל ניסיונותיו כשלו.
נהג המונית שהסיע את קלי לאולם שבו נערך העימות התעקש שוב ושוב, כך היא משחזרת, לקנות לה כוס קפה. קלי סירבה בנימוס, אבל הוא הפציר והתעקש עד שהיא נכנעה. רבע שעה אחרי שלגמה מהקפה היא חטפה גל אלים של בחילות והקאות עד כדי חוסר יכולת לעמוד. לעימות עצמו היא הגיעה רק בקושי, כשלאורך כל השידור מוצב מתחת לשולחנה דלי, למקרה של התקף הקאות.
זה רק אחד הסיפורים הדרמטיים שמספרת קלי בספרה החדש, על שני המנצחים הגדולים של בחירות 2016: הנשיא הנבחר והיא עצמה, כל אחד מהם עצמאי ובלתי צפוי בדרכו שלו. היא מפרטת לראשונה – אולי באיחור – על החיזור האגרסיבי שלו אחר תמיכתה, ההתבטאויות הדוחות שהשמיע כלפיה מול פני האומה ומה שאין דרך אחרת לתארו אלא כניסיון הרעלה מצד תומכיו.
טראמפ ראה בפוקס ניוז את המשלט החשוב ביותר שעליו לכבוש בדרכו לנשיאות, וקלי, הכוכבת עצמאית המחשבה והבלתי ניתנת לשליטה מלמעלה הייתה הדובדבן שבקצפת. התיאורים מעוררים מחשבות נוגות על עצמאות עיתונאית בעידן של לחצים פוליטיים וכסף גדול: מקור עלום בפוקס ניוז הדליף לטראמפ מראש את השאלות שהכינה לו, וכשתקף אותה זכתה לכתף קרה עד קפואה ממנהליה, רובם חברים קרובים של הנשיא הנבחר.
הנקמה המתוקה של קלי היא העובדה שהחוזה שלה עומד להסתיים בקרוב, ומי שלא רצה אותה עצמאית מספיק בפוקס לפני הבחירות יצטרך לחזר אחריה עם פנקס צ'קים שלוף. באמריקה, תג המחיר לעצמאות המחשבתית כבר מוערך בעשרים מיליון דולר.
מה הסימן המובהק שהעסקים כבר לא כרגיל? כשמנסים להפגין עסקים כרגיל. ביום שני בצהריים שעט ראש הממשלה אל סיעת הליכוד, ובישר לנוכחים: "תורידו הילוך, אני הולך להיות כאן עוד הרבה זמן". את זה שנתניהו לא נוטש מחר בבוקר כבר אפשר היה להבין איכשהו במהלך אינספור כהונותיו האחרונות, אבל העובדה שהוא נאלץ להזכיר זאת לנוכחים ולמצלמות מעידה שמשהו באחיזת הברזל שלו בשלטון התרופף. הצהרה כזו מהדהדת את נאומי "זה מקום העבודה שלי" מעידן אולמרט ואת ביקורי שרון במזנון הכנסת על מרק עוף בימים שמסביב נהם הסער. את המובן מאליו אין צורך לומר, ואם צריך לומר – סימן שזה לא מובן מאליו.
סתיו 16' בממשלת ה-66 אמור היה להיות כמו שמפלגות שלטון אוהבות: יציב ומשעמם. אבל במקום זאת, יש אדי דלק באוויר: חקירות ראש הממשלה, פינוי עמונה המתרגש ובא (על כך בהמשך), סגירת התאגיד, מס הדירה השלישית, ועכשיו גם פרשת הצוללות.
הדבר העיקרי שקרה השבוע הוא שאחרי חודשים ארוכים, נתניהו איבד את השליטה על סדר היום התקשורתי. מאז הבחירות, כשנתניהו רצה שנדבר על גז דיברנו על גז; תדרך עיתונאים – עסקנו בתדרוכים; השתלח בעיתונאים – השתלחות בעיתונאים השתלטה על סדר היום. הוא היה העורך הראשי של סדר היום הלאומי. קידום חוק ההסדרה בניגוד לרצונו ובעיקר שלל הפרסומים מעל ומתחת לפני הים מצאו אותו לראשונה זה זמן רב מאוד בצד שמגיב להתרחשויות ולא בזה שיוצר אותן. זה נשמע דבר של מה בכך, אבל זה לא.
ההסתבכות בפרשיית אח"י שמרון עשויה להשפיע גם על ההכרעה שאמורה ליפול בימים הקרובים על עתיד השידור הציבורי. כדי להצליח במהלך האגרסיבי של ביטול התאגיד, זה חייב להיות הנושא מספר אחת בחשיבותו מבחינת נתניהו, כדי שירתום אליו את כל הלחצים והפיתויים שמעניק לו תפקידו. הבדיקה החדשה מדרדרת את נושא התאגיד למקום נמוך יותר, וכיוון שלכחלון קיום התאגיד דווקא חשוב מאוד נראה כרגע שהחלטת מנדלבליט שיגרה טורפדו אל מה שנתניהו הגדיר "שיקום רשות השידור".
פרשת הצוללות פוגעת בנתניהו בשני היבטים עיקריים, גם אם לא תבשיל לפלילים. הראשון, הוא העובדה שהנכס העיקרי של נתניהו, היותו מר ביטחון בעיני הישראלים, הוטל בספק. גם בהנחה שהחוק לא הופר, העובדה שקודש הקודשים המקומי, הנשק האסטרטגי של ישראל, נקשר בשמותיהם של פרקליטי צמרת ומתווכים עלומים, מזיקה למעמדו של ראש הממשלה. רצף התגובות של לשכתו ושלוחותיה מאז יום רביעי מעיד על כך היטב.
השני, הוא האפשרות שתיפתח חקירה פלילית. המאבק האמיתי בשבוע האחרון לא נסוב על צוללות, אלא על השאלה אם היועץ המשפטי לממשלה יעמוד בסירובו הנוכחי לפתוח בחקירה כזו. במקרה שישנה את טעמו, ייאסר על נתניהו ונאמנו דוד שמרון לדבר זה עם זה. מבחינת נתניהו, זה משול לפירוק המשפחה. במשרדו של שמרון נהרו כל האירועים האסטרטגיים של שלטון הליכוד מאז 2009. מפירוק מפלגת העבודה ב-2011, דרך האחדות עם לבני, הסיכומים עם בנט וגם כל מה שקשור בזוג נתניהו ובילדיו. לשכת ראש הממשלה האמיתית לא תמיד נמצאת בקריית הממשלה, אלא כמה קילומטרים משם, במשרד שמרון-מולכו-פרסקי בגן הטכנולוגי.
זה עוד כלום לעומת מה שצפוי לנתניהו אם המשטרה תגדיל ראש ותחליט גם לאסור על נתניהו לשוחח עם כל עובדי המשרד. במקרה כזה יאבד ראש הממשלה גם את יצחק מולכו, שליחו המדיני ולמעשה שר החוץ של ישראל. מי יודע, הרהר השבוע מישהו מאנשי נתניהו בסרקזם, במקרה כזה יש חשש שלא יושג בקרוב שלום עם הפלסטינים.
מימינו בצלאל
ואולי בסוף חוק ההסדרה כן יעבור? מה שנראה כהזיה פרועה לפני כמה שבועות עשוי להתממש, כדרכן של הזיות פוליטיות משני צידי האוקיינוס.
מבין כל תומכי ומקדמי החוק, היחיד שבאמת מאמין בו ומקדם אותו הוא בצלאל סמוטריץ'. נציג תקומה מהיר הדיבור הוא מנוע הטורבו מאחורי המהלך, ובינתיים, חייבים להודות, הוא עושה בית ספר לנתניהו, ליברמן וכחלון גם יחד.
כש-25 מחברי סיעת הליכוד חתמו על החוק לפני כמה שבועות, הם עשו זאת כדי לצבור נקודות אצל המתפקדים אבל מתוך הערכה שחתימתם לא תעמוד למבחן מעשי. אבל לחיים יש דינמיקה משלהם: בנט גילה שהליכוד עקף אותו מימין ומנסה להפיל עליו את אשמת פינוי עמונה, והחליט להוביל את המהלך. נתניהו ניסה לבלום את החוק אבל כשבנט התעקש הוא נאלץ לאפשר לשרי הליכוד לתמוך בחוק בועדת השרים. עכשיו, לפתע, הקואליציה כולה מחויבת להצבעה, כולל שר האוצר כחלון ושר הביטחון ליברמן. הראשון לא מתעניין בחוק והשני לא מעוניין בו, אבל שניהם ייאלצו לתמוך בו עד הסוף. כחלון יצביע בעד כי הוא מבין שאם המשמעת הקואליציונית תופר בחוק ההסדרה היא תופר גם בחוק ההסדרים, וליברמן כי אין לו שום רצון להיות מלוהק לתפקיד השמאלן הממשלתי, זה שמנע את הכשרתם של אלפי בתים ביהודה ושומרון. בקיצור: החוק כבר נכנס לפס הייצור. כדי להוציא אותו משם יידרש מהלך אקטיבי.
היועצים המשפטיים של הכנסת והממשלה הזהירו שהחוק בנוסחו הנוכחי יביא את השרים אל ספסל הנאשמים בהאג. סמוטריץ' משוכנע שאם הייתה דרך לשפוט את הבכירים הישראליים, זה כבר אמור היה לקרות על בניית סניף בנק לאומי בגילה, לא על הכשרת כמה קראוונים בעמונה.
אבל כדרכם של ויכוחים על יהודה ושומרון, גם זה הנוכחי לא עוסק בדיני נדל"ן או במשפט בינלאומי, אלא בימין נגד שמאל. ובמקרה הספציפי הזה, אולי בחילופי דורות: בכל הנוגע ליהודה ושומרון, נתניהו, ליברמן ואחרים מעדיפים מדיניות של תגובה והתגוננות. סמוטריץ' שייך לאלה שחושבים שהגיע הזמן ליזום ולהתקיף. המחלוקת הזו, גם אם פחות במפורש, מאפיינת גם את הנהגת המתנחלים. מהלך ההסדרה, שהחל כאקדח קפצונים לצרכים פוליטיים מחנאיים, עשוי להתברר כנשק אסטרטגי. לא ברור עדיין אם תותח או חרב פיפיות.
הנדל, לא צבי
כשניל הנדל מונה לבית המשפט העליון, לפני שבע שנים, הוא הופיע בעיתונים תחת העמודה של "מועמד הימין". השופט חובש הכיפה מבית המשפט המחוזי בבאר שבע קודם במרץ על ידי נציגי האיחוד הלאומי וישראל ביתנו.
השבוע, הנדל ישב בהרכב שציווה על הרב הראשי המיועד של צה"ל, אייל קרים, לחזור בו מהתבטאויות עבר, ולא – ייפסל מינויו. "יש פוסקים הרבה יותר גדולים ממנו שאומרים אחרת", אמר הנדל. "כאשר קרים אומר שהיום הוא לא מתיר, זה לא מספיק. הוא צריך לומר שזה אסור אז וכיום. אנחנו צריכים ממנו דברים ברורים". פרשת קרים עשויה להתגלות כאחד הגולים העצמיים המרהיבים שהבקיע כאן בית המשפט העליון, אבל לא רבים ציפו שדווקא הנדל יעלה בהרכב.
חירות שיפוטית היא בבסיסה מעלה חשובה, וגם אירוע נפוץ למדי. ההיסטוריה רצופה בתקדימים של שופטים שאכזבו את ממניהם. זה קרה בארצות הברית, כאשר שופטים רפובליקניים מובהקים גילו את הליברליות שלהם מתחת לגלימה. ואם זה קרה שם, במערכת משפט שנבחרת ישירות בידי פוליטיקאים, על אחת כמה וכמה בישראל, שבה שופטים לא מתבטאים בגלוי בנושאים פוליטיים.
זה שיעור בצניעות לכל הצדדים לקראת מאבק האיתנים בין שקד ונאור על מינוי ארבעה שופטים חדשים. לא כל הנוצץ זהב, לא כל חובש כיפה הוא שמרן כתום ולא כל מי שנשואה לעובד של הקרן החדשה תקדם את פסיקות מרצ, כמו שלא כל ניל הנדל הוא צבי הנדל.
כמו מעיל יוניקלו מחמם שעוטף שר, כך הנושא הפוליטי עד-מאוד של עמונה נעטף בכסות הביטחונית-חשאית של הקבינט. שמונה שעות הקדישה השבוע ועדת השרים לבטחון לאומי לנושא שצריך בעצם לעלות בוועדת השרים למחנה הלאומי: הרי תעצומות הזמן והחקיקה שמוקדשות לנושא מגיעות לא רק בגלל עמונה, אלא בעיקר בגלל המאבק על אותם חמישה מנדטים סרוגים שבין בנט ונתניהו: המנדטים שיכריעו אם הראשון יהיה שר החינוך או הביטחון, ואם השני יהיה או יחדל.
מפתה להשוות בין הרעש והפיצוצים שהביאו את הממשלה הקודמת לקיצה ובין ההסלמה בממשלה הנוכחית. הרי גם פה מצטברים על השולחן עוד ועוד נושאים נפיצים, רובם פרי קפריזות אישית של מפלגה כזו או אחרת, בלי שאפילו אחד מהם נפתר: התאגיד, חוק המואזין, מס על דירה שלישית, חוק ההסדרה.
מפתה, אבל לא מדויק. ההבדל היסודי הוא שהאווירה בממשלה הנוכחית משופרת לאין שיעור מהקודמת, ושאיש לא חש שיש לו מה להרוויח מבחירות מוקדמות.
זה רק לא הופך את בעיית עמונה לחריפה פחות.
כחלון התפרץ ראשון. בישיבת הקבינט הוא הבהיר שהוא כבר אכל מספיק לקרדות לקדנציה שלמה. הכרזתו שלא יתמוך בחוק ההסדרה בנוסח הכולל גם את ביטול פסק הדין של בג"צ מפתיעה בעיקר כשנזכרים בדובר ובעיתוי: שר אוצר, ערב הצבעה מכריעה על התקציב וחוק ההסדרים. הוא האדם האחרון שאמור לנפץ את המשמעת הקואליציונית על הרצפה. אבל הוא כבר שילם מחיר יקר על היעדר ההכרעה על התאגיד וההצבעה בעד חוק ההסדרה בקריאה הטרומית. וכמובן, בראש ובראשונה, בשורת האיוב של לשכת השמאים על זינוק נוסף במחירי הדירות. כחלון נקלע למשבר אשראי חריף בדעת הקהל, ואין לו רצון לקחת עוד הלוואה רק כדי לממן את מלחמת נתניהו-בנט.
כפי שזה נראה כרגע, זה הימור מסוכן אבל מוצלח. הבית היהודי לא רוצה לשבור את הכלים בתקציב. גם בלי תמיכת כולנו הקואליציה נהנית כנראה מרוב של קול אחד. זה יהיה מחזה מפואר: בנימין נתניהו, בלחץ ימני כבד, יעביר במו אצבעו חוק שלדעתו יביא אותו אל ספסל הנאשמים בהאג.
אם אתה כל כך חושש מהאג, שאל בנט את נתניהו בישיבת הקבינט, למה שלא תפיל את החוק? נתניהו המהם בתגובה.
ראש הממשלה, שר הביטחון, היועמ"ש וכל זרוע ממשלתית רלבנטית אחרת רתומים עכשיו בכל הכוח למצוא פתרון למשבר עמונה. העגלה שהתנהלה בכבדות במשך שנתיים טסה עכשיו במאתיים קמ"ש בניסיון נואש למצוא פתרון חלופי. המתווה העיקרי שנבחן כעת הוא אוסף של החלטות ממשלה וצווי אלוף שיכשירו את יחידות הדיור וייתרו את הצורך בחוק. אותו הטעם, בלי הקלוריות.
שבועיים וחצי בלבד נותרו עד להכרעה. הסבירות הנמוכה ביותר, אבל קצת פחות נמוכה מבעבר, היא שנתניהו וכחלון יפילו את חוק ההסדרה ללא מתווה חלופי, הבית היהודי תפרוש והבחירות יוקדמו. אפשרות סבירה יותר היא עקיפת חוק ההסדרה. תושבי עמונה יישארו על הגבעה במיקום חלופי עד הקיץ הקרוב ואלפי יחידות דיור ברחבי יהודה ושומרון יוכשרו. האפשרות הסבירה ביותר היא אישור חוק ההסדרה, אולי בלי סעיף עמונה. ברגעים כאלה כדאי גם לזכור משפט חכם של בכיר בשירות הציבורי. למדתי, הוא אמר, שתשעים אחוז ממה שמתואר בתקשורת כמשברים קואליציוני הם בסך הכל משא ומתן.
 
הגידו לא לזקן
ביום שלישי הוזמן יושב ראש הבית היהודי נפתלי בנט לכנס גדול של התנועה הקיבוצית. ההזמנה הייתה חריגה, וגם הטקסט על ראש הממשלה הראשון. הפרשנות המפליגה על אחריות הקורא:  "גם בן גוריון, גדול מנהיגי ישראל כשהוא זז הצידה שום דבר לא קרה. התזוזה הצידה נתנה לדורות הצעירים להמריא. וכולנו צריכים לעשות את המהלכים האלה. זו הברכה הכי גדולה למנהיג ותיק לראות שהארגון בנה מצליח גם כשהוא לא נמצא כי אם בנית ארגון שתלוי רק בך, לא השארת דבר לדורות הבאים".
 
תהיו טראמפים
אל "לא יהיה כלום כי אין כלום" ו"הסתה להצתה" הצטרף עוד מכתם חדש שנשמע מפי ראש הממשלה. בינתיים הוא נשמע רק לעוזרים, בתוך הלשכה, לא מול מצלמות, והוא כולל שלוש מילים באנגלית:
Be like Trump.
נתניהו זיהה באיחור, כמו כולם, את עליית טראמפ, אבל בשלב מוקדם יחסית בפריימריז הרפובליקניים התרשם עמוקות מהאסטרטגיה התקשורתית של מי שיהיה בקרוב הנשיא ה-45 של ארצות הברית. לשניהם יש בחשבונות הפייסבוק והטוויטר יותר עוקבים מאשר הרייטינג הממוצע של מהדורת חדשות בארצם (נתניהו נהנה מ-800,000 עוקבים ישראלים בפייסבוק, טראמפ מ-15 מיליון); שניהם לא באמת התמודדו בבחירות מול יריב חיוור משמאל אלא בעיקר מול תקשורת עוינת; עבור שניהם הניצחון המרעיש בבחירות לא סימן את סוף ההתנגחות מול העיתונות, אלא להפך, את הסלמתה. מי שעוקב אחר הטוויטר של דונלד טראמפ עשוי להתרשם שהוא ישלח בקרוב את הנחתים להשתלט על בניין הניו יורק טיימס, ומי שקורא את הפוסטים של נתניהו בפייסבוק חושב שמפלגת האופוזיציה הראשית היא ערוץ 10.
לאן עוד תיקח את נתניהו עקומת הלמידה מטראמפ? האם יסתפק בהתנגחויות תקשורתיות או שנראה גם שינוי מדיניות?
אם הטראמפיזם הוא לא רק קרב באליטות אלא גם הדגשה מחודשת של עקרון "הרוב קובע" על פני הסכמות משטריות וחוקתיות אחרות, יהיה פה מעניין מאוד בקרוב. מי שעקב אחר נתניהו במהלך שריפות השבוע שעבר יכול היה להבחין במתקפה מאורגנת על מבקר המדינה. העילה הייתה הטענה שמשרד המבקר כתב דו"ח עב כרס על שריפת הכרמל אבל שכח להמליץ על רכישת מטוסי כיבוי (זה נכון חלקית: הדו"ח העלה את האפשרות לרכוש טייסת אבל הבליע אותו באחד הסעיפים).
אבל יש כאן משהו מהותי יותר: במשך שנים, פוליטיקאים חטפו קשה בדו"ח המבקר, אבל גם אם חרקו שיניים וחלקו על המסקנות הם הסתפקו בתגובה הקבועה: "אנחנו מכבדים את דו"ח המבקר ונלמד אותו". נתניהו החליט להחטיף בחזרה ובמשתמע לשאול: למה שאי אפשר יהיה לבקר את המבקר? זה קשור כמובן לדו"ח המנהרות המתרגש על צמרת המדינה, אבל לא רק.
אפשר לחשוב על עוד מערכות דומות שיוכרזו בקרוב: שינוי הרכב הוועדה לבחירת שופטים, צמצום הכוח של היועצים המשפטיים במשרדי ממשלה ואולי גם של היועץ המשפטי לממשלה עצמו. השמיים הם הגבול, וטראמפ הטייס.
בחודש האחרון נהנים באי לשכת ראש הממשלה מאוויר מזגנים צלול. הדייר הראשי במתחם, בנימין נתניהו, החליט להיגמל מההרגל ארוך השנים של עישון סיגרים, שהזיק לו בריאותית ואולי גם פוליטית. כולם עוד זוכרים את תלונותיהם של ראשי שירותי הביטחון שנתניהו וברק מעשנים סיגרים ושותים ויסקי בעודם בוחנים מתקפה על איראן. הסיגרים עדיין שם, אבל נתניהו רק לועס אותם, לא מדליק.
המתח של המו"מ שהביא להסדר עמונה איימו מן הסתם להחזיר את נתניהו להתמכרות הנושנה. אל השבת האחרונה נכנס נתניהו בתחושה שהקואליציה שלו על סף פירוק. ראש הממשלה היה משוכנע  שמשבר עמונה הוא רק התירוץ של שנואי נפשו, בנט ושקד, לעזוב את הממשלה ולצבוע אותו כמחריב יישובים.
באופן אבסורדי, לבית היהודי היה נוח שנתניהו יחשוב כך. החשש שלו מאתגר אופוזיציוני מימין הביא לליברמן באביב את משרד הביטחון, ובדצמבר סייע לבית היהודי לרשום הישג אסטרטגי בסוגיית ההתיישבות. את שני אלה הוא לא חלם לתת אילולא חשש ליציבות שלטונו.
במוצאי שבת הגיעו ללשכתו בנט, שקד ואורית סטרוק. נתניהו הזהיר שיש לו "אפשרויות אחרות", רמז למחנה הציוני, אבל שעתיים של שיחה עניינית עד להדהים שכנעו אותו שאין איום מיידי על שלום ממשלתו. שרי ליכוד שפגשו אותו למחרת בבוקר בדרך לישיבת הממשלה התרשמו שאבן גדולה נגולה מעל ליבו.
החששות לשלום הממשלה נראו מופרכים למדי מראש. למרות התיעוב ההדדי, לנתניהו ובנט אין אפשרויות ממשיות אחרות חוץ מלהיות אחוזים זה בזה.  לשם מה לפרק קואליציה רק כדי להקים אותה מחדש יום אחרי הבחירות? בשביל מה לבנט לברוח מנתניהו היישר לזרועות ביבי?
ובכל זאת, תחושת הדחיפות שיצרו ראשי עמונה בכישרון תקשורתי ופוליטי מרשים הביאה לאחד המהלכים האקטיביים ביותר שיזמה כאן ממשלת ימין. הפחד והמורא ששתלו ראשי המאחז בליבות חברי הקואליציה הביאה לאירוע אסטרטגי שבמסגרתו שישים חברי כנסת מצביעים בעד הסדרה של אלפי יחידות דיור על אפו ועל חמתו של היועץ המשפטי לממשלה, איומי האג וכנראה גם בית המשפט העליון. זה הישג מרשים מבחינתם במיוחד כשנזכרים בנקודת המוצא: התמיכה של בנט ושקד בהעתקתם לשבות רחל, וההצהרות שלהם ושל שרי הביטחון והאוצר על חוסר התוחלת של חוק ההסדרה. קצת אירוני שדווקא עמונה עצמה לא מצאה בסוף את דרכה לתוך האירוע . הם באו לחפש עמונות ומצאו מלוכה.
 
בין עמונה לעמונה
למרות הסד"כ החטיבתי שמתאמן עכשיו בהרי ירושלים לקראת הפינוי, עמונה 2016 לא תשחזר כנראה את מראות 2006. למעט המיקום הגיאוגרפי, כמעט הכל שונה.
פינוי בתי הקבע במאחז לפני עשור היה השיא האלים של התנגשות בין המדינה והמתנחלים. בעצמונה פינוי המתנחלים היה האמצעי, אבל בעמונה הוא נראה כמו המטרה. ראש הממשלה הטרי אהוד אולמרט הפעיל כוח רב כי זה היה אז פופולרי. מאתיים בני אדם נפצעו באחד ממפגני האלימות המשטרתית הגדולים בתולדות המדינה, אבל בסקרי סוף השבוע קדימה דווקא הוסיפה שני מנדטים.
הנהגת המתנחלים המרוסקת מהמאבק על ההתנתקות נמחצה בין ציבור מיואש מימין וממשלה כוחנית משמאל.
בין זה ובין ממשלה שחברות בה מצטלמות לאינסטגרם מצביעות על חוק ההסדרה עם כתובת "עמונה לא תפונה" על כף ידם יש מרחק תהומי. ראש הממשלה דאז סירב לענות לטלפונים של חנן פורת, זה הנוכחי ישב עד שלוש לפנות בוקר עם רבנים מההתנחלויות כדי לרכך את הפינוי.
יכול להיות שגם המתנחלים יילכו בדרכי המפלגה הרפובליקנית או הבריטים בברקזיט וייצרו מחאה המונית בניגוד לרצון ההנהגה הממוסדת. אבל קצת קשה לראות מחאה כזו צומחת ברווח שבין אביחי בוארון מהמאחז ובין אורית סטרוק ובצלאל סמוטריץ', שהתייצבו השבוע בעד ההסדר, ובמשתמע – גם בעד פינוי שקט. ב-2006 נשפך דם על ההר כי נראה היה שעמונה היא רק התחלת הפינויים, ב-2016 יש סיכוי סביר שזה יעבור בשלום, כי נראה שעמונה היא הסוף.
 
מרבד הקסמים
נישא על כנפי עשרים וחמישה מנדטים בסקרים, הגיע בשבוע שעבר יושב ראש יש עתיד לכנס של התנועה הקיבוצית. כולם התעסקו בהכרזה שלו על מעבר לצריף לנגב בעוד כשנתיים, גם אם רק לסופי שבוע. בן-גוריון של שישבת. אבל פוליטית, היה לא פחות מעניין לשמוע מה אמר לפיד לקהל, רובו המכריע באגף השמאלי של מפלגת העבודה ומיעוטו באגף הימני של מרצ.
"אתם רוצים להיות יפים וצודקים, או שאתם רוצים אופציה אמיתית להחליף את השלטון? אתם רוצים מפלגה שתהיה בדיוק כמוכם, שתתאים לכם במאה אחוז ותפסיד, או שאתם רוצים מפלגה שתתאים לכם רק בשמונים אחוז ותנצח?"
זה הצד השני של השטיח באסטרטגיה של לפיד. הצד שרואים בדרך כלל הוא מה שמכונה בעיתונות "שבירה ימינה", אבל למעשה מהווה שבירה מרכזה: טליתות בכותל, רטוריקה פייסנית כלפי החרדים, השתלחות ב"שוברים שתיקה" וקציר השבוע: מכתב נוקב נגד "שלום עכשיו" שהייתה שותפה לעתירה על הריסת אנדרטה בגוש עציון לעמנואל מורנו ז"ל.
המטרה האלקטורלית של המהלך היא הבאת שישה-שבעה מנדטים של ימין רך כדי לייצר גוש חוסם נתניהו, והמטרה הפוליטית – שבירת התנגדויות אצל החרדים והדתיים-לאומיים לחבירה לממשלתו אחרי הבחירות. ובפשטות: קודם למנוע מנתניהו להקים ממשלה, ואחר כך להצליח להקים ממשלת לפיד. הסקרים מעידים שעד עתה הושגה מחצית מהמטרה הראשונה, שלושה-ארבעה מנדטים; השנייה נראית עדיין רחוקה מאוד.
אורח קבוע שנקלע לאחרונה לדיון מדיני במשרד ראש הממשלה שאל כמה ימים נשארו עד שאובמה עוזב וטראמפ נכנס. כך וכך, השיב אחד העוזרים, אבל מי סופר. "אני סופר", ענה נתניהו.
שלושים וחמישה יום בדיוק נשארו לנתניהו לספור, בין חושך לאור. בין ממשל עוין וצפוי לנשיא אוהד אבל בלתי צפוי; בין איומים במועצת הביטחון בניו יורק להבטחות להעברת השגרירות לירושלים.
בבית הלבן מתנהלת בימים אלה דרמה, וישראל, באופן חריג, משתתפת בה כצופה בלבד. הנשיא היוצא, שילוב יוצא דופן של אידיאליסט ופרגמטיסט, נתון ללחצים כבדים להימנע מהטלת וטו על מהלך אנטי-ישראלי חריף בהקשר להתנחלויות או למדינה פלסטינית. ככל הידוע, לממשלת ישראל אין מנופי לחץ: לא דרך הקונגרס היוצא, לא דרך זה הנכנס. זה אובמה לבד, בחדר הסגלגל, מול עצמו וההיסטוריה.
החלטה במועצת הביטחון היא אירוע דרמטי, משום שמהחביתה הזו כבר אי אפשר יהיה לעשות ביצה. גם אם הממשל החדש יתנגד אליה, הוא לא יצליח לעולם לגבש את הרוב הנדרש כדי לבטלה. מילא נתניהו, שמואשם על ידי חלק משריו בהפחדה סדרתית לצרכים פוליטיים פנימיים; כמה מהם השתכנעו בימים האחרונים בחומרת המצב.
זו הסיבה, ולא כחלון או בני בגין, שבגללה חוק ההסדרה לא כולל את סעיף עמונה. הנהגת המאחז הגיעה להישגים מדהימים ביחס לעמדה חסרת הסיכוי שאיתה יצאה למערכה, אבל את הסעיף הזה לא הצליחה להעביר. הסיבה, ככל הידוע, היא שהשר נפתלי בנט השתכנע שהעברת החוק בעיתוי הנוכחי תעניק לאמריקנים את התירוץ המושלם לאפשר להחלטה אסונית כזו לעבור באו"ם. הוא היה דוחה את אישור חוק ההסדרה לסוף ינואר, אבל הנה המלכוד: בשביל זה, הוא זקוק לדחייה בת חודש מבג"צ בפינוי. אבל כדי לקבל דחייה כזו, הממשלה צריכה להתחייב שתפנה את עמונה, ולא לחוקק את הסעיף המפורסם. שח, מט.
 
הציפייה בימין שאחרי עידן אובמה יחסי ארה"ב-ישראל ילבשו גוון כתום עז ספגה השבוע מהלומה מסוימת בראיון של בנימין נתניהו ל"60 דקות". לאוזניים אמריקניות השמיע ראש הממשלה תקווה שהנשיא הנבחר טראמפ יסייע לו לקדם את חזון שתי המדינות, אותו חזון שכבר קימט והשליך לפח לפני הבחירות האחרונות בישראל.
כיוון שנחיתת חללית ישראלית על המאדים נראית כחיזיון סביר יותר מהסכם בין נתניהו ואבו-מאזן, ובהנחה שנתניהו יודע מה הוא עושה בבחירה לומר דווקא את הדברים האלה בעיתוי הזה, נשאלת השאלה מדוע. הרי ממשל ידידותי יותר, או למצער אובססיבי פחות לנושא הפלסטיני, הוא כזה שאפשר לסגור איתו דיל משופר בהרבה מאשר עם ממשלים קודמים.
נתניהו סיפק את ההסבר בשיחות סגורות (לא כשם קוד לתדרוך כתבים, באמת בשיחות סגורות). הוא מסביר שדונלד טראמפ הוא האדם האחרון שעליו כדאי לנסות ולהנחית תכתיבים. עדיף בהרבה לנסות ולהגיע איתו להבנות, או בלשון הנשיא הנבחר לעשות איתו ביזנס, מאשר לגרום לו לחשוב שמישהו מנסה לכופף את ידו. רבים וטובים כבר ניסו זאת ומצאו את עצמם פצועים ומדממים בשולי הדרך. זו הסיבה שבשיא עידן אובמה נתניהו נאם בקונגרס בלהט נגד ההסכם עם איראן, אבל ערב עידן טראמפ הוא לא דרש בראיון את ביטול ההסכם, אלא רק אמר שיציע לנשיא הטרי "חמישה רעיונות איך לבטל אותו".
זה משתלב גם עם מה שנראה כקריסת הטיעון האופוזיציוני המרכזי נגד בנימין נתניהו: הטיעון לבידוד בינלאומי. מה שנראה ב-2015 כקריעת החבל עם ארצות הברית והתרחקות משאר מדינות המערב נראה היום כהימור מוצלח מאוד. לא רק שנתניהו לא מוחרם באמריקה, אמריקה מבקשת לעבור לשכונת תלפיות בירושלים. באותו שבוע ראש ממשלת בריטניה נושאת נאום ציוני נלהב בארוחת ערב לכבוד ישראל בהשתתפות שליש מחברי הפרלמנט הבריטי כולו. רק לפני שש שנים אירוע כזה בלונדון, בירת הבי.די.אס העולמית, נראה כמו חזון בדיוני. זה לא אנחנו, זה הם: האביב הערבי, הטרור באירופה ועליית הימין דחקו מהחדשות את ישראל הכובשת. בסתיו האחרון נרשם שיא היסטורי: שבעה שבועות רצופים שבהן ישראל לא הופיעה בעמודים הראשונים של אף לא אחד מעיתוני לונדון החשובים. נו ניוז איז גוד ניוז.
וזו הסיבה שנתניהו לא יכול להרשות לעצמו להסתכן בקטטה עם טראמפ. מריבה כזו תוכיח את מה שטענו כלפיו כל הזמן באופוזיציה, והפעם לא יעמוד לרשותו קונגרס לעומתי. ככל הידוע, האגף הניצי בקואליציה שלו מתכנן בחודשים הקרובים שני מהלכים: בנייה מסיבית בירושלים אחרי שנים של הקפאה, וחוק לסיפוח מעלה אדומים. בחודשים הקרובים זה יהיה הפיל שבחדר הסגלגל.
 
מיני זה הכתום החדש
משלחת הודית נשואת פנים הצטופפה יום קיץ אחד בכניסה לכנסת, המומה ונעלבת. הימים היו ימי המאבק האדיר על תכנית ההתנתקות, וקציני המשמר קיבלו הוראה לא להכניס למשכן אורחים בחולצות כתומות. רק שבוע קודם סולק עוזר פרלמנטרי מהליכוד כי צבע את שיערו בכתום זרחני.
ההודים הגיעו בהתאם לאמונתם לבושים בחולצות כתומות, צבעם של הנזירים, אבל המשמר סירב להאמין שהצבע הזה קשור יותר לבודהה ופחות לאלי סיני. בעיתון הארץ פורסמה למחרת קריקטורה של עמוס בידרמן: ראו בה איש משמר פותח תיק ג'יימס בונד של אדם בחליפה, מצביע על התפוז שהביא, ואומר: "את זה אתה לא יכול להכניס".
כמה שנים אחר כך החליטה יושבת ראש הכנסת שמעכשיו אסור להיכנס לכנסת בג'ינס, ומאות עוזרים ועיתונאים נקלעו למצוקת מכנסיים חריפה בימים שני עד רביעי. חברי הכנסת עצמם השתמשו בחסינות הפרלמנטרית וחלקם, כמו שלי יחימוביץ' וצבי הנדל, נכנסו למשכן בג'ינס משופשף.
ובקיצור, אופנה היא דבר מתחלף, וגם קוד לבוש. בעשר השנים האחרונות, אם מותר להעיד, רמת הלבוש בכנסת השתפרה משמעותית. שרוואלים, מכנסיים קצרים, חולצות בטן וסנדלים כבר כמעט לא נראים. אבל הכנסת לא תהיה הפרלמנט האירופי, מהסיבה הפשוטה שפה זה לא אירופה. קוד לבוש לא יכול לחרוג באופן משמעותי ממה שנהוג ללבוש ברחובות ירושלים.
הרגע שבו במשמר הכנסת החלו למדוד סנטימטרים בחצאיות הוא תמיד רגע קצת מביך, ממש כמו הנסיונות של נציגי הבידוק ב-2008 למשש מכנסיים כדי לראות אם הם ג'ינס או קורדרוי. הסיבה היא שאתיקה וטעם טוב הם שני דברים שקשה מאוד למדוד, אבל קל מאוד לראות. הניסיונות למשטר לבוש מצד אחד ולהפוך אותו לסוגייה חוקתית ראשונה במעלה מזכירים את הויכוח על האקטיביזם השיפוטי. נשיא העליון אהרן ברק הותקף פעם על ידי שר המשפטים דניאל פרידמן: "נניח שהממשלה רוצה למנות אדם שעומד בכל הכישורים לתפקיד בכיר. הבעיה היא שאומרים על האיש הזה שהוא אוכל בידיים ולא בסכין ומזלג. האם השאלה אם מינויו תקין היא שאלה משפטית? בישראל – כן". ברק חשב לרגע והשיב: "ובבריטניה, מי שאוכל בידיים היה יכול להתמנות לשר?!".
שבוע אחרי שהעדיף להיעדר מלוייתו של שמעון פרס, הגיע ח"כ איימן עודה, לבקר את הרוצח המורשע מרוואן ברגותי בכלאו. השר לבטחון הפנים, גלעד ארדן, הגיב בפוסט ארסי בפייסבוק נגד סדרי העדיפויות המעוותים של ראש הרשימה הערבית המשותפת. עודה הגיב בציוץ בטוויטר, שבו טען שארדן עצמו אישר את הביקור, אז שיבוא בטענות לעצמו.
בפוסט הזה ובציוץ ההוא הותנעה פרשת באסל גטאס, אולי האירוע המכונן בכל הנוגע לח"כים הערבים.
ארדן רתח; גם כך הוא אישר את הביקורים בחריקת שיניים, בהליך טכני, ללא שיקול דעת. הוא החליט לבטל עד להודעה חדשה את כל ביקורי הח"כים הערבים את המחבלים הכלואים. העימות הפומבי עם עודה היה רק הקש; עוד קודם לכן כבר התברר לכולם שלא מדובר בפיקוח פרלמנטרי על בתי הכלא אלא במפעל להפקת רווחים פוליטיים עבור המבקרים והמבוקרים כאחד. במשך חודשיים וחצי לא נערך ולו ביקור אחד דומה.
באמצע השבוע שעבר פנה ח"כ גטאס בבקשה לבקר אסירים בטחוניים ותיקים בכלא קציעות. ארדן התכוון לסרב גם לבקשה הזו, כמו לכל קודמותיה. אבל אז פנו אליו משירות בתי הסוהר, וביקשו ממנו לאשר בכל זאת באופן חריג את הבקשה. לא תתחרט על זה, רמזו. טוב לנו שהפגישה תתקיים.
חשדו של גטאס כנראה לא התעורר למשמע האישור החריג. 12 הטלפונים הניידים שנתפסו בכיסי הרוצח של משה תמם היו כנראה יבול יוצא דופן בגודלו, אבל לא ראשון: הח"כ הבריח טלפונים סלולריים רבים בעבר, מוגן בידי החסינות המהותית. אבל המספר היה גבוה במיוחד, כנראה כדי לפצות על חודשיים של יובש סלולרי.
מעצרו של גטאס – ראשון בהיסטוריה של הכנסת – לא ייבש את הביצה, רק יילחם ביתושים. הח"כים הערבים והתבטאויותיהם המקוממות של רבים מהם אינם אחת מעשר הבעיות האסטרטגיות של ישראל; חברי כנסת בימין, מליברמן ועד מי לא, הפכו אותם לבובת הוודו הלאומית כתחליף דל קלוריות לפוליטיקה מהותית. אבל המשך כהונתה של בל"ד בכנסת היא שערורייה בת למעלה מעשור, והאחריות לשערוריה מוטלת במקרה הזה כולה לפתחו של בית המשפט העליון.
כבר בשנת 1999, כשבל"ד התמודדה לראשונה עצמאית לכנסת בראשות עזמי בשארה, הוגשה עתירה לפסול את התמודדותה בשל מה שהסתמן כבר אז כהקצנה פראית שהיא סימנה בפוליטיקה הערבית. העליון דחה את העתירה, בין היתר בגלל שהחוק לא אפשר לפסול סיעה בשל תמיכה במאבק מזוין נגד המדינה. הכנסת, ביוזמת ח"כ ישראל כץ מיהרה לתקן את החוק ולהוסיף את העילה הזו.
ב-2003 החליטה ועדת הבחירות המרכזית, בתמיכת היועמ"ש והשב"כ, לפסול את בל"ד מהתמודדות. שק של ראיות הוגש לבית המשפט העליון, ובו, בין היתר, תמיכה בחיזבאללה באום אל-פאחם, קריאה למוקוואמה, התנגדות, בנאום בסוריה, והשיא: מפגש עם הנהגת חמאס בחברון, עם פרוץ אירועי הדמים של האינתיפאדה השניה, שבו אמר "הפסקת האינתיפאדה פירושה כניעה… אני רואה עצמי לוחם במאבק נגד ישראל כמו שאר הנוכחים בחדר".
ובכן, זה לא הספיק. בתום היום שבו וועדת הבחירות המרכזית פסלה את בל"ד על חודו של קול, השופט מישאל חשין שעמד בראשה נטש בזעם את החדר. הוא נלחם בהחלטה. בפסילת מרזל הוא דווקא תמך בהתלהבות: "גזעני שבגזענים", כינה את ארגונו.
שבעה שופטי עליון, בהנהגת הנשיא ברק, ביצעו בלשון החוק שפטים מילוליים כדי לבל"ד להתמודד: "לא שוכנענו כי מונחות בפנינו ראיות משכנעות ברורות וחד משמעיות כי ח"כ בשארה תומך במאבק מזויין כנגד מדינת ישראל", כתב ברק. על פני עשרות סעיפים הוא כמעט רמז שמפלגה תיפסל רק אם ראשיה יוציאו לפועל בעצמם פעולת טרור.
לימים, נקבע בעיתון הארץ שזו הייתה ההחלטה החשובה ביותר של ברק בכל שנותיו בעליון, שכן מנעה חרם ערבי על הבחירות לכנסת. פעם אחר פעם, בחירות אחרי בחירות, הפוליטיקאים פסלו והשופטים הכשירו. אחת העילות שציינו השופטים להחלטתם ב-2003 הייתה שגם אם בשארה תומך בטרור, קשה להסיק מכך שהמפלגה כולה עושה כך.
ובכן, החיים פתרו את הקושי הזה. גם אחרי שבשארה ברח לחו"ל כשנתפס מכוון את רקטות חיזבאללה ומקבל מהארגון כספים, קמו לו יורשים: אחת פתחה בקריירת שיט על סיפון המרמרה; אחרים ביקרו משפחות מחבלים הרוגים והביעו תמיכה בחמאס במהלך צוק איתן. גם בכהונה האחרונה, במקום שהרשימה המשותפת תדלל את בל"ד, בל"ד הקצינה את הרשימה המשותפת.
שלשום השתחרר נשיא המדינה מהכלא. ערב חורפי אחד, לפני עשור בדיוק, המליץ היועמ"ש להעמיד לדין את נשיא המדינה באשמת אונס, והכנסת עמדה להצביע אם להדיח את קצב מתפקידו, אם לאו. כל קול קבע. פגשתי את עזמי בשארה בדרך לחניה, עם תיק ג'יימס בונד ושני עוזרים. זה היה שלושה חודשים לפני שברח. איך תצביע, התעניינתי. הוא חשב רגע וענה בשאלה: זה תלוי, מה לדעתך יבזה את מדינת ישראל יותר?
בקול דממה דקה, אולי עם מבזק או שניים באינטרנט, אושר לפנות בוקר תקציב המדינה הדו שנתי. מה שהיה פעם היום החשוב והמסוקר ביותר בלוח השנה הפרלמנטרי הפך לאירוע טכני, חסר חשיבות.
זה לא קורה בגלל החידלון של ראשי האופוזיציה או סערות גטאס והפיגוע בברלין; זה קורה כיוון שבמציאות, לא הכנסת קובעת את תקציב המדינה.
454,118,237 שקלים כולל התקציב הזה. אבל תקציב לא נבנה מאפס, כי הכוח החזק ביותר בבירוקרטיה הממשלית הוא כמובן כוח האינרציה. מחקרים מאלפים כבר הראו איך תקציב המדינה הצרפתי, למשל, נשען עדיין ברובו המכריע על הצעת תקציב שאושרה עוד בשנות השלושים של המאה הקודמת. מי שביקר במוזיאון במרכז רבין ראה שגם ממשלתו, ממשלת שינוי סדר העדיפויות, הסיטה משהו כמו עשרים מיליארד ש"ח לכל היותר.
כשהתקציב מגיע לכנסת הוא עובר בוועדת הכספים. ועדה פעילה מאוד וח"כים עם תיאבון גדול במיוחד תצליח להסיט מיליארד שקל. זה סכום עצום, אבל פחות מרבע אחוז מתקציב המדינה כולו.
ההצבעות הסופיות בכנסת הן, לפיכך, רק התעמלות: מאות הרמות והורדות של ידיים, כמו גלים באיצטדיון כדורגל. מילא אם היה מדובר בחותמת סופית, גם לטקסים יש חשיבות. אבל כידוע, גם התקציב הזה הוא בסיס לשינויים. רק שלשום התברר שהתקציב הזה ישונה מיד אחרי שיאושר, כדי למנוע עוד השבתה בשלטון המקומי. אם יהיה חלילה מבצע צבאי בשנתיים הקרובות, או משבר חברתי, מיליארדים יעופו מסעיף לסעיף בלי להתחשב בלילה ללא שינה שעבר על חברי הכנסת. כל הלילה דלקו האורות בכנסת, כמאמר הקלישאה, אולי אפשר היה לכבות אותם מוקדם ולחסוך כמה אלפי שקלים בתקציב.
בתוך חודש אחד מאיימת ארצות הברית של אמריקה גם לכפות את חלוקת ירושלים וגם להעביר אליה את השגרירות; גם להכריז על ההתנחלויות כפשעי מלחמה וגם להכיר בזכותם של יהודים להתיישב בכל מקום; גם להימנע מהטלת וטו במועצת הביטחון וגם להטיל סנקציות על האו"ם בגלל אותה הצבעה ממש. גם לתרום לגינוי ישראל בישיבת מועצת הביטחון וגם לתרום לישיבה בבית אל. גם קונטרול ויי וגם קונטרול זד. איך אומר השיר? תמיד הכי חשוך לפני עלות השחר.
פוליטית-פנימית, עבר על בנימין נתניהו שבוע מצוין. הרוב המכריע של הציבור הישראלי מזועזע מהחלטת מועצת הביטחון, מתעב את אובמה וחושב שהאו"ם צבוע. נאומו של קרי, כמיטב המסורת הפולנית הפאסיב-אגרסיבית, לא הזיז ישראלי אחד מעמדתו.
ממריבות חמוצות עם כתבים דרג ב' עבר נתניהו ברגע למלחמה עם רוב מעצמות העולם. פעם היו משחקי ראווה בכדורגל של ישראל נגד שאר העולם. כך זה הרגיש השבוע, ונתניהו נהנה מכל שיחת נזיפה. המהלכים הכוחניים הסמליים שהוביל מול חברות מועצת הביטחון משתלבים היטב בסיפור החדש שהוא מספר מאז הקיץ, וכבר נסקר בטור זה: לא עוד דוד המסכן מול עולם אכזר, אלא גוליית: מעצמה אזורית ששגריריה לא רק ננזפים בבירות העולם, אלא נוזפת בשגרירים של אחרים. זו לא קפריזה ולא שיגעון אלא אסטרטגיה מכוונת, שפוליטיקה פנימית ובינלאומית משמשות בה בערבוביה.
דיפלומטית, זה כבר סיפור אחר כמובן. נתניהו מאמין בשמרנות כדרך חיים, ובסטטוס קוו כערך. שינויים טקטוניים עושים לו חלושעס. זה לא מקרה שלמרות דימויו הניצי הוא אחד מראשי הממשלה המרוסנים ביותר בהפעלת כוח צבאי: את מבצע צוק איתן הוא רק חיפש לסיים, בלי להיכנס לעזה ובלי להסתבך בהרפתקה ארוכת ימים, ארוכת דמים. זה נכון גם בשדה המדיני. רבים תוהים אם ברגע האמת נתניהו יעדיף מדינה אחת עם הקושי הדמוגרפי העצום או שתי מדינות והאיום הביטחוני החמור. ובכן, התשובה היא כנראה שנתניהו יעדיף לא להגיע לרגע האמת. ראש הממשלה הנוכחי מאמין שבסביבה כאוטית כדאי תמיד להרוויח זמן. הוא הסביר פעם, בהקשר של החלטות פוליטיות, שהדבר שלמד כראש ממשלה הוא שמסביב תמיד מצפים ממנו לקבל החלטות מהר, אבל האמת היא שמשתלם להחליט לאט.
ההחלטה של מועצת הביטחון ביום שישי האחרון היא לפיכך בשורת איוב כפולה לנתניהו: לא רק התוכן העוין, אלא גם ההכרה שהסטטוס קוו הישן בנושא ההתנחלויות כבר לא עובד. ב-2009, אחרי נאום קהיר של אובמה, גיבש נתניהו את דוקטרינת בר אילן, עם שלוש רגליים: הכרה מוצהרת אבל לא אמיתית ברעיון שתי המדינות; הקפאה לא מוצהרת אבל אמיתית בהתנחלויות ודיפלומטיית סייבר והייטק. זה היה פתרון טקטי יעיל מאוד להתמודדות עם האובססיה של ממשל אובמה לנושא הישראלי-פלסטיני, אבל לטקטיקות יש תאריך תפוגה. העולם הרגיש בצדק מרומה כשממשלה מתיימרת לתמוך באותה העת גם במתנחלים וגם בנסיגות כואבות.
בשבוע האחרון נתניהו התמודד עם המהלומה בשתי דרכים: הראשונה, הייתה ההמשך של נתניהו הישן: הוא הדליק נרות ברחבת הכותל, ודיבר שוב ושוב על האבסורד שבהכרה בעיר העתיקה וגילה כשטח כבוש. מכלל הן אפשר לשמוע את הלאו: נתניהו, כמו כל קודמיו מאז עצמו ב-1996, לא ניסה אפילו להגן בזירה הבינלאומית על קיום ההתנחלויות בעומק השטח.
באמצע השבוע חל שינוי משמעותי. אחרי התזכורת מספר מכבים "לא ארץ נוכריה כבשנו" בסטטוס באנגלית השמיע לראשונה ראש ממשלת ישראל טיעון בעד ההתנחלויות לכתחילה, לא רק על קיומם בדיעבד או כמצב ביניים עד שהפלסטינים ירצו שלום: " ההחלטה האנטי-ישראלית באו״ם מתבססת על טענה משפטית לפיה ההתיישבות ביהודה ושומרון משנה דמוגרפית את תא השטח. האו״ם מתעלם במופגן מהעובדה שהערבים ביצעו טיהור אתני ביהודים בתא השטח הזה בין 1948-1967. הסיבה שמלכתחילה בשנת 1967 לא היו יהודים בתא שטח זה, היא תוצאה של אותו טיהור אתני שבוצע בו, שנים קודם לכן, כלפי בני העם היהודי. על איזה טיעון מוסרי ומשפטי מתבסס האו״ם?"
משמעון פרס לשמעון החשמונאי בשני סטטוסים.
עוד מוקדם לדעת אם זה שינוי מגמה, אבל כניסתו של טראמפ מעמידה בפני ישראל אפשרויות שלא היו כמותן. מתישהו בחודש פברואר יתיישב נתניהו בחדר הסגלגל. קודם ייצאו העיתונאים והמצלמות, אחר כך גם הצוות המצומצם. בארבע עיניים ישאל טראמפ את נתניהו: אז מה רוצה ישראל?
מה יקרה, שאלו השבוע בקואליציה על סמך רינונים טרנסאטלנטיים, אם נתניהו וטראמפ יגיעו להסכמה על סיפוח לישראל של הגושים, בהגדרתם הרחבה. נאמר, עשרים אחוז מהשטח, פי שניים מהמתווה הנדיב ביותר שאותו הציע אי פעם נשיא אמריקני לישראל? נאמר אפילו שכמעט כל ההתנחלויות והכבישים המובילים אליהם יספוחו גם הם, בלי להתפנות אבל גם בלי יכולת להתרחב מדי. מה יקרה אם נתניהו יאמר שמבחינת ישראל, בכך מתמצות התביעות הטריטוריאליות של מדינת ישראל, ועל שאר השטח מוזמנים הפלשתינים בעתיד להקים מדינה?
נתניהו ירוויח מכך הישג היסטורי ותמיכה מובטחת של רוב מכריע בציבור הישראלי; טראמפ ירוויח דיל, כמו שהוא אוהב, ובלי הצד הפלסטיני הלא גמיש לעסקים.
אבל הימין ייקרע בין שני אגפים שיכולים לחיות בו בינתיים בשלום הודות לסרבנות הפלשתינית. זו החלוקה: מבחינת נתניהו, הנגבי וליברמן אין מקום לצבא זר בין הירדן לים, מבחינת בנט, חוטובלי ואלקין – אין מקום לריבונות זרה. או בניסוח אחר: למה אתה מתנגד: גבולות 67' או מדינה פלסטינית? איזה אגף של הימין גדול יותר?  במה יבחר במקרה כזה רוב הליכוד?
 
חזרה גנרלית
המניה החמה ביותר בפוליטיקה של פעם הייתה דרגת רב אלוף. אבל מאז הונפקו הרבה מניות כאלה, וערכן ירד: לא פחות מחמישה (!) רמטכ"לים מסתובבים עכשיו בפאתי המערכת הפוליטית, מחכים שמישהו יתקשר. מחכה משה יעלון, שמפלגתו המשונה – הידיים ידי ימין והקול קול מפא"י – מפלרטטת עם אחוז החסימה; ואיתו ברק, אשכנזי, גנץ ואולי גם מופז.
מול עינינו מתרחש תהליך פריימריז על תפקיד ראש הממשלה או שר הביטחון הבא: במוצאי שבת חרך אהוד ברק את האולפנים עם ראיון סרקסטי ובוטה נגד נתניהו; יעלון נאם שלשום נגד מדיניות הממשלה כלפי העולם (מפי מי שכינה פעם את קרי "משיחי ואובססיבי"); ואילו גבי אשכנזי הצהיר – חזון אחרית הימים – שהוא מוכן לשתף פעולה עם אהוד ברק כדי לנצח את נתניהו.
המשותף לכל אלה הוא חוסר היכולת שלהם להשלים עם העובדה שיצטרכו לשמש כמספר שתיים של יאיר לפיד. מותר להניח שבבסיס, הם פשוט לא מוכנים לשרת תחת סמל ראשון מ"במחנה". כל אחד מהם אמר בהזדמנויות נפרדות שנתח המנדטים הנאה של לפיד בסקרים הוא יותר מצב רגעי ופחות סחף עקבי. אבל היצף הגנרלים מרע את מצבם: אם לא יתאחדו עד מהרה, הם ימצאו את עצמם מגיעים להכרה שעדיף שריון נוח אצל לפיד מאשר הרפתקה לא נודעת במפלגה חדשה ודלת תשומת לב, או גרוע מכך: הרפתקה עם סוף ידוע מראש במפלגת העבודה.
אני יודע מה עשית באביב האחרון: הדחת יעלון שכנעה את נתניהו שהכל מותר לו
אמת דיברתי: מאחורי הקלעים של המשפט מול אורן חזן
אחד בשביל כולם: כך טלטל סמל אלאור עזריה את צה"ל
חוק V15 לא נועד להילחם בשמאל אלא להציל את הדמוקרטיה מהכסף הגדול
עד כאן: נתניהו החליט להרוג את תאגיד השידור החדש
מחזיקת תיק החלכאות: מפלגת העבודה והמגעים לאחדות
נתניהו, יעלון, ליברמן: 3 אנשי השנה בפוליטיקה
להבין את ביבי: מה סוד ההצלחה של נתניהו?
כמה הבדלים בין טקטיקה לאסטרטגיה: על הייעוץ הפוליטי
הסיכום הקצר שפורסם בטור זה לפני שבועיים מתוך כתבה נרחבת ב"אטלנטיק", עורר את זעמם של כמה יועצים אסטרטגיים. בקצרה, כתב העת האמריקני הנחשב טען שכל כלי הקמפיין המוכרים לאנושות – תשדירי טלוויזיה, שילוט חוצות, שיחות טלפון מוקלטות – כל אלה חסרי תועלת.
הטענה העיקרית הופנתה לתחקיר של הח"מ על ניצחון הליכוד בבחירות, תחקיר שייחס משמעות רבה למדי למתקפת המסרונים והשיחות המוקלטות של נתניהו בשבוע האחרון של הקמפיין.
ההסבר הוא, בלשון פייסבוק, שזה מורכב. ייעוץ אסטרטגי הוא מקסם שווא, אם מתייחסים למה שנחשב בשנים האחרונות לייעוץ כזה: לסוגיות טקטיות של סיסמאות, כרזות ותשדיר כזה או אחר אין חשיבות. ייעוץ אסטרטגי יכול להיות מכריע אם כשמו כן הוא, אסטרטגי. התנהלותו של לפיד בשנתיים האחרונות היא דוגמא מצוינת: במצוות יועציו הוא הפסיק לתקוף את נתניהו למרות שנורא התחשק; נטש את תפקיד שר האוצר לשעבר לטובת תואר שר החוץ-למעשה, הדגיש את החיובי ולא את השלילי ושבר ימינה. כשנשאל באחד מרגעי המשבר בבחירות האחרונות למה הוא לא משנה את האסטרטגיה, הוא השיב בניסוח לפידי אלגנטי: כשמשנים אסטרטגיה, זה סימן שהיא בעצם הייתה טקטיקה.
ובחזרה לנתניהו: מה שאנשים מתקשים להבין לגבי ניצחון הליכוד בבחירות האחרונות הוא עד כמה היה מדובר בקמפיין שונה מהותית ממקביליו ומקודמיו. המסרונים לא ניסו – ולכן גם לא הצליחו – לשכנע ולו מצביע אחד שדרכו של הליכוד הוא מדיניות נתניהו הם הנכונים. ממילא, מיומה הראשון של מערכת הבחירות רוב הציבור תמך בימין, תמך בעמדות הליכוד ורצה בנתניהו לכהונה שנייה. זה היה קמפיין טקטי מאוד, שאמר דבר פשוט מאוד: אם לא תצביע, השמאל יגיע. אם הליכוד היה משקיע 18 מיליון סמסים בהסברים מדוע אין פרטנר לשלום או למה הרצוג חלש, הוא היה היום עמוק באופוזיציה. המסרונים שנשלחו בפועל אמרו לליכודניק: אתה הרי יודע שאין פרטנר לשלום, ושהרצוג חלש, אז למה להצביע למפלגה אחרת בימין ולסכן את השלטון? אל תתפנק בהצבעה מגזרית או בישיבה בבית, צא להצביע מחל.
אם לסכם את ההבדל היסודי: ייעוץ אסטרטגי שמתיימר לומר למצביע מה לחשוב נועד לכישלון חרוץ. ייעוץ אסטרטגי שיאמר לו על מה לחשוב – יכול להצליח.
מדינאי גדול או פוליטיקאי קטנוני? חושב על ההיסטוריה או על המבזק הבא? ברירת מחדל של הישראלים או הפוליטיקאי הפופולרי במדינה? מר טלויזיה או שליט הפייסבוק? למה התקשורת אובססיבית אליו ולמה הוא אובססיבי לתקשורת?
אם צריך לסכם, או בלשון הפייסבוק – לאמלק, את עשרים שנותיו האחרונות של נתניהו, הן עמדו כולן תחת הסיפור הגדול של דוד וגוליית. אני דוד, אמר נתניהו לבוחריו: אנדרדוג שכוחות חזקים, מנוני ועד אובמה, מהשמאל ועד מערכת המשפט, קמו עליו לכלותו, אבל בזכות קואליציית המיעוטים וצבא האנדרדוגים יכולנו להם.
נתניהו של הכהונה הרביעית כבר גדול בהרבה ממידותיו של דוד. אחרי עשור במשרד ראש הממשלה, ללא שום מתחרה רציני בליכוד ובימין, עם מעמד בינלאומי חובק עולם ושליטה בלתי מעורערת ברשתות החברתיות ובטלויזיה, נתניהו כבר לא כל כך מזכיר את דוד. מאין יימצא לו גוליית? בזירה המקומית השמאל האימתני מתכווץ ונעלם; הנסיונות ללהק לתפקיד את התקשורת הישראלית ועיתונאיה לא צולחים כי סטטוס אחד שלו משפיע יותר מעשרה דיווחים שלהם. הפרשנים שהוא מתעב עוד משנות התשעים יפרשו תוך שנה-שנתיים לפנסיה, אבל הוא עדיין כאן. גם בזירה החיצונית, איראן של אחרי ההסכם נראית מאיימת פחות, ודעאש עדיין רחוק מכדי להטריד את תל אביב.
למעשה, אם יש מישהו שמזכיר את גוליית זה דווקא נתניהו עצמו: פוליטיקאי ומדינאי ענק ממדים, שהמערכת הפוליטית הנוכחית קטנה למידותיו, כזה שחוטף אולי אבן קלע מחקירה כזו או שר כזה, אבל בינתיים ניצב בדד במרכז שדה המערכה. כץ ובנט העדיפו לסגת, לפיד השתדל לא לתקוף, והרצוג המבועת ניסה לנוס מנתניהו היישר לזרועותיו.
בקיצור, סיפור דוד וגוליית מתקרב במהירות למיצוי. מסע הבחירות הבא של נתניהו לא יוכל להיות שחזור של כל קודמיו.
מי שהצליח לשרוד את המגה-תדרוכים של נתניהו בקיץ האחרון זיהה בין השורות את הסיפור החדש. זה כבר איננו האנדרדוג שמתלונן על התקשורת, אלא זה שמוריד אותה על ברכיה. ובזירה הבינלאומית: לא ישראל הקטנה והמבודדת בשלהי 1938, אלא מעצמה אזורית גאה שהעולם כולו משחר לפתחה.
הסיפור של נתניהו בתשע"ו, וביתר שאת בתשע"ז, יהיה זה: קודמיי התרפסו בפני הערבים וצייתו בעיוורון לנשיא ארצות הברית, אני נפגשתי עם מנהיגים ערביים בלי לוותר והישרתי לאובמה מבט עד שהוא השפיל את עיניו. קודמיי העבר התדפקו כקבצנים על דלתות מנהיגי העולם ואני נסעתי לאפריקה כמו מלך מקומי. קודמיי במשרד התקשורת נכנעו לטייקוני הטלויזיה והעיתונים, ואני הולכתי אותם בסך אל משרדי. זה ניכר בדגש של נתניהו על הגז וכיפת ברזל, על הכלכלה והסייבר. זה בלט בשעת השאלות בכנסת מול השאלות הטורדניות מהאופוזיציה, וזה הגיע לשיא בנאום באו"ם: לא עוד טקסט על סכנת ההשמדה המרחפת ועל הבי.די.אס, אלא נאום ניצחון על ישראל החזקה שהעולם כולו, אפילו ארגון האומות המאוחדות עצמו, חפץ ביקרה.
המציאות כמובן לא תמיד התיישרה עם הסיפור החדש, ממש כמו שלא תמיד תאמה בעבר את הסיפור הישן. באביב נאלץ נתניהו לשלם מחיר מופקע לאביגדור ליברמן כדי שממשלתו לא תתרסק; כמה שבועות אחר כך שילם פיצויים מקוממים לרודן הטורקי תמורת פיוס, בניגוד להבטחותיו. הוא נאלץ להתמודד עם משבר החקירה וחטף קשות במשבר השבת המיותר. הפיגור הטרי בסקרים ליאיר לפיד מעיד שהסיפור החדש שלו עדיין לא מספיק מוכר (עם שורוק וקמץ) או לא מספיק מוכר (עם חולם וסגול). לשמחתו, יש לו כנראה עוד שנתיים לפחות עד שהצלחתו תיבחן, וכידוע, אין מספר מוכשר ממנו בין הירדן לים.
איסמעיל עדיין חי
המלחמה היא המשך המדיניות באמצעים אחרים, והשנה הראשונה לכהונת הממשלה הייתה מבחינת ליברמן המשך המו"מ הקואליציוני באמצעים אחרים. כשרואים זאת כך, שתי הדרמות הפוליטיות הגדולות, של אייר תשע"ה ואייר תשע"ו, נראות פתאום הרבה פחות דרמטיות. ליברמן לא הצטרף לקואליציית נתניהו בתום המועד החוקי להרכבת ממשלה, אבל  עשה זאת ברגע שנתניהו הניח על השולחן את תיק הביטחון. כל הגידופים שבין לבין, כל מסיבות העיתונאים, כל הישיבות הליליות והתבזויות הרצוג – הכל נראה פתאום, בדיעבד, קצת חיוור ודלוח ומשוחק רע.
איזה סיכוי היה בכלל לעורך הדין המנומס מצהלה בתוך הטלנובלה המשפחתית הזו, בין היריבים-שותפים-אויבים-חברים-וחוזר חלילה? האם הוא באמת חשב שנתניהו יעדיף ועידה אזורית עם א-סיסי על פני המכר הותיק מועידת הליכוד? והאם ברגע שהוצע לו לכהן כשר הביטחון הוא לא הבין שהצעה דומה ודאי מועברת גם לישראל ביתנו?
ולכן האירוע הפוליטי היחיד שניקח מהשנה החולפת הוא החלפתו של משה יעלון באביגדור ליברמן. הדחת יעלון הייתה סכנה ברורה ומיידית בשנתיים האחרונות. בסוף 2014 נתניהו כבר הבטיח את התיק שלו לבנט, ב-2015 שקל להציע אותו לליברמן וב-2016 הציע אותו במקביל לליברמן, הרצוג ואפילו ללבני.
ככה ייעשה לאיש שאין לו כוח פוליטי עצמאי. בשיטת הממשל הישראלית, בטח בזו הנתניהואית, מינויים מקצועיים לממשלה הם בגדר בונוס: אפשר לקבל אותו לפעמים, אבל לא כדאי לבנות עליו. אהוד ברק לא קיבל את תיק הביטחון ב-2009 בגלל עברו הצה"לי המזהיר אלא בגלל עמדת המפתח שהחזיק בכנסת ה-18. קואליציית ה-61 שכפה ליברמן כבר חישבה לקרוס תחתיה, ונתניהו הבין שעדיפה ממשלה בלי תיק הביטחון מתיק הביטחון אבל בלי ממשלה.
אז למה זה לא קרה מוקדם יותר, כבר עם הרכבת הממשלה? זו האירוניה האמיתית. דווקא יעלון, בהתנהלותו, הוא שהביא על עצמו את ההדחה מהקריה. יועציו זיהו נכון שכסאו בסכנה, אבל במקום לחבק את נתניהו בידלו את הבוס שלהם ממנו, ובכך קירבו את קיצו. התמיכה בנאום התהליכים השערורייתי של יאיר גולן, ומעל הכל ההתעקשות לנפח את אלאור עזריה לרב"ט אסטרטגי השניאה את שר הביטחון על הימין והקלה מאוד על נתניהו את הדחתו המזורזת.
שלושת החודשים הראשונים של ליברמן בתפקיד מעידים שההימור הבטחוני של נתניהו הצליח: כמו בציורי "מצא את ההבדלים" בחוברות תשבצים, צריך בינתיים זכוכית מגדלת כדי לאתר את ההבדלים בין יעלון וליברמן. בינתיים, איסמעיל עדיין חי.
אם ההיסטוריה חוזרת על עצמה בפעם הראשונה כטרגדיה ובפעם השנייה כפארסה, איך אמורים להתייחס לפעם החמישית? והשישית? והמאה? אולי כקומדיית מצבים.
הדיווחים השבועיים על פריצת דרך בנושא האחדות מזכירים את הנהג הישראלי שרכבו עומד בצומת, מימינו ומשמאלו נהגים עצבניים לא פחות, וכולם מחכים שהאור ברמזור כבר יתחלף מאדום לירוק. גז, ומיד ברקס. גז, ברקס, אבל האור עדיין אדום.
הרצוג ונתניהו ממשיכים לשוחח: פה רבע שעה בטלפון, שם כמה דקות בשולי אזכרה ממלכתית, כאן עשר דקות בתום פגישת העדכון החודשית. פרטי ההצעה מוכרים עד כאב: שמונה תיקים, חוץ, כלכלה, חקלאות, נגב גליל, עבודה ועוד שלושה שברירי מיניסטריונים.
הבעיה איננה התיקים, והתובנה מהחודשים האחרונים היא שגם מוסדות העבודה אינם הבעיה: באופן אבסורדי, יותר קל להעביר את ההצעה המצומקת הנוכחית על פני ההצעה הנדיבה שהייתה על השולחן טרם כניסת ליברמן, וכללה גם את תיק הביטחון. כיסי ההתנגדות התכווצו כי רבים מפעילי העבודה חושבים שהרצוג דרדר את המפלגה לשפל כזה, שכבר לא באמת משנה אם תגווע באופוזיציה או ליד שולחן הממשלה.
הבעיה היא שהרצוג לא יכול להרשות לעצמו להיכנס ללא הישג כלשהו, אפילו מינימלי, בתחום המדיני, הישג שנתניהו מסרב להעניק. כמה תקוות תלה הרצוג בלויית פרס: במפגשים של בכירים ערביים ומערביים כשבתווך נתניהו והוא, רוקחים ועידה בינלאומית. מה שיצא מזה בסוף הוא שני משפטים אומללים שהוחלפו בין ראש הממשלה ויו"ר הרשות הפלסטינית, אבל אפילו לא מבט אחד. נתניהו העדיף לדבר עם עריקאת, ואבו מאזן עם שרה, מאשר ליצור קשר עין. לא אלה החומרים שמהם עשויה פריצת דרך מדינית.
להרצוג כבר אין מה להפסיד מכניסה לממשלה: על הכבוד העצמי הוא כבר הזדכה זה מכבר, ואת ראשות המפלגה יאבד בסבירות גבוהה בקיץ הקרוב. לנתניהו דווקא יש: לצד היתרון שיש לצירוף העבודה (למשל: החזרת כחלון ובנט למימדיהם הטבעיים; ביטול המס על דירה שלישית), הכנסת מיכאלי ושפיר לקואליציה תפגע בנתניהו בימין ועשויה להיות זמנית מאוד: בתוך כמה חודשים ייבחר יושב ראש חדש שימהר להוציא את המפלגה מהממשלה.
הסיבה העיקרית נמצאת בוושינגטון: אם נתניהו עדיין מודאג מאווירת סוף הקדנציה שמשתלטת על אובמה, ועידה בינלאומית ושר חוץ יוני יכולים לעזור לו ב-73 הימים שבין הבחירות באמריקה וכניסת נשיא חדש לבית הלבן. אבל בינתיים זה לא מדאיג אותו מספיק כדי לצרף את המחנ"צ או שרידיו המפוחמים לממשלה.
למעשה, ייתכן שהמצב המועדף על נתניהו הוא דווקא זה הנוכחי: הרי כלל ידוע הוא שעדיפה ממשלה הומוגנית וצרה על הטרוגנית ורחבה, ממש כמו שעדיף להיות רזה ושרירי מאשר שמן ורופס. מה רע בממשלה יציבה של 66 ח"כים, כשמפלגת האופוזיציה הראשית נוקשת כל הזמן על החלון? ממש כמו שנתניהו מנופף מעל תאגיד השידור הציבורי בחרב הסגירה, הוא מנופף מעל השותפות בחרב העבודה. הוא הרי אלוף העולם בהחזקת כל הכדורים באוויר.
תורם לכך גם הרצוג, האיש שלעולם איננו מסוגל לומר "לעולם לא". חמישה ראשי אופוזיציה היו לנתניהו, ולא היה לו נוח מזה הנוכחי. בנכונותו הנצחית לשקול ולדון ולהתחבט הוא מסייע לתחזוק גל השמועות האדיר. לא את תיק החקלאות צריכה העבודה לבקש, אלא את תיק החלכאות.


 1.     כשהכתב של מאקו התקשר בשבוע שעבר לספר לי ש-48 אחוז מעוקביי בטוויטר הם בעצם פייקים, אני מודה שהופתעתי מאוד. לא מכמה המספר גבוה; להפך: מכמה הוא נמוך. הייתי משוכנע כבר מזמןשמתוך 227,469 העוקבים שלי, גג 80,000 הם עוקבים אמיתיים. גם אם מספר העוקבים האמיתי גבוה יותר, אין ספק שגדודי רובוטים מציפים את הרשת החברתית הזו. המספרים האמיתיים של כל עיתונאי ופוליטיקאי ישראל נמוכים דרמטית מהמספרים המנופחים שאנחנו מתגאים בהם. אבל המציאות מורכבת יותר מ-140 תווים, אז נתחיל מהסוף:
2.     טוויטר היא רשת חברתית שוקעת, ששיאה אולי מאחוריה וסופה כבר נראה באופק לפניה. היא מוצפת בחשבונות לא פעילים במקרה הטוב ובחשבונות פייק במקרה הרע והנפוץ לא פחות. המניה שלה קרסה רק השבוע ביותר מעשרים אחוז, אחרי שהתברר שאיש, מדיסני ועד גוגל, איננו מעוניין לקנות את טוויטר.
3.     אבל כמו השמש, כשטוויטר שוקעת באמריקה, היא יכולה לזרוח בישראל. לא היו ימים טובים יותר לרשת הזו בארץ משנת 2016. אין כמעט יום בלי ידיעה בחדשות על עימות בין פוליטיקאים בטוויטר; החדשות החשובות מתרחשות שם ולא בפייסבוק; אהוד ברק, ראש ממשלה לשעבר, מתחנן בשידור חי לריטווטים. אם אתה לא שם, אתה לא קיים, ואם יש לכם שעה פנויה בחיים אתם מוזמנים לשמוע למה לדעתי בחירות 2015 היו רגע המפנה של טוויטר בארץ.
4.     טוב, עם כוכבית קטנה: אם אתה לא שם אתה לא קיים בפוליטיקה או בתקשורת. אבל אם אתה סתם אחד משמונה מיליון אזרחי ישראל, אתה יכול להעביר חיים שלמים בפייסבוק, בסנאפצ'אט או באינסטוש בלי לשלוט בתחביר הטוויטרי המשונה, עתיר השטרודלים, הפיברוטים והריטווטים.  
5.     טוויטר בישראל הוא עדיין מוצר אליטיסטי מאוד, מעין קבוצת ווטסאפ ענקית של עיתונאים. זה הופך אותה בו זמנית למקום חשוב מאוד ומנותק מאוד: חוץ מציוצים, יוצא לי לעבוד מעת לעת גם בכלי תקשורת לא מוכר בשם "חדשות 2". רוב צופי הערוץ כנראה מימיהם לא נכנסו לטוויטר, אבל באותה נשימה הם מושפעים בשרשור ממה שקורה בפיד של הרשת החברתית הזו. הליינאפ של רוב תכניות האקטואליה בישראל מושפע ישירות מסדר היום בטוויטר. ארחיק לכת ואומר שבגלל המתרחש בטוויטר במאי האחרון אביגדור ליברמן הוא שר הביטחון ולא הרצוג שר החוץ. חברי סיעת העבודה ראו את העליהום נגד אחדות בקרב הצייצנים וקרסו תחת הלחץ. ליהדות התורה או לישראל ביתנו זה לא היה קורה. אם יש לי המלצה אחת לפוליטיקאי היא תהיה, במילותיה של הילרי קלינטון:  Delete your account 
6.     אי אפשר לדבר על טוויטר בלי לקיים את הסעיף הראשון במדריך למצייץ, ולפצוח בהתקרבנות: כיוון שרוב עיתונאי ישראל שמאלנים, גם רוב מה שקורה בטוויטר הוא שמאלני (בתוספת משפחת גרשוני הענפה לדורותיה). שרי ימין כמו נפתלי בנט וגלעד ארדן שמרפרשים את הפיד כל כמה דקות מקבלים רושם די מעוות על סדר היום של אזרחי ישראל. בקיצור: טוויטר הוא מקום נהדר לשמוע על החדשות, ומקום גרוע מאוד להבין מה דעתו של הציבור עליהן.
7.     רק שכאן העניינים קצת מסתבכים. החשיבות של הרשת הביאה אליה בשנה-שנתיים האחרונות עוד כמה רבבות ישראלים: חרדים, דתיים-לאומיים, פעילים פוליטיים ועוד ועוד. מי יסרב להצטרף לקבוצת ווטסאפ של שרים, בעלי טורים ופרשנים? מי לא רוצה שעמוס שוקן יפתח איתו בדו שיח בלתי נגמר? למה לוותר על ההזדמנות לדבר בגובה העיניים עם שלושה שרי ממשלה עוד לפני שהבוקר התחיל? אני מציג כאן את נתוני החשיפה של חשבון הטוויטר שלי משני חודשים בשנה האחרונה לדוגמא:
ספטמבר החלש יחסית עם 2.72 מיליון חשיפות:

ומאי המסעיר עם 8.15 מיליון:

ציוץ ממוצע זוכה לחשיפה של 25-45 אלף עוקבים. הנה דוגמא:

כיוון שהחשבון שלי פעיל רק בעברית, וכיוון שלא כל גולשי טויטר בישראל אובססיביים לפוליטיקה, אפשר להסיק שמספר הישראלים שמשתמשים בטוויטר באופן קבוע עולה בהרבה על ההערכה הקמצנית של 20,000. זה לא פייסבוק, עם שליש מאוכלוסיית ישראל, אבל זה גם יותר ממה שהיה פעם.
8.     באופן אישי, העיסוק ברשת הזו מתחיל לעלות על העצבים. הדיון בכלי התקשורת בטוויטר הופך קלישאתי, וטוויטר עצמה הפכה למקום טרחני מנשוא, בכייני ומתיש. אתם כבר יודעים מה זה אומר: זה בדיוק השלב שדודה שלכם בת השישים תצטרף. או שהחברה תקרוס. מה שיקרה קודם.  
כנס החורף הקרוב יוקדש, ככל שזה תלוי בבנימין נתניהו, להליך רפואי מורכב, מסוכן ושנוי במחלוקת: הפלה בחודשי ההריון האחרונים. באחד בינואר הקרוב רוצה תאגיד השידור הציבורי "כאן" לפתוח את שידוריו; באחד בנובמבר תתחדש החקיקה במליאת הכנסת; וזה אומר שלנתניהו יש חודשיים למשימת הבלימה והריסוק של כלי תקשורת בלתי רצוי, שנהרה מחוץ לרחם של הפוליטיקאים וללא השפעתם.
שלא יהיה ספק: בלשכת ראש הממשלה נפלה בשבועות האחרונים ההחלטה הסופית לפעול למניעת הקמתו של התאגיד. נתניהו צדק בתדרוכי הקיץ כשטען שהוא איננו מושקע רגשית או פוליטית בשאלת השידור הציבורי בישראל, ופניו בעיקר אל הגברת התחרות בשידור המסחרי. אבל מאז קרו כמה דברים: המאבק התקשורתי למען התאגיד שכנע אותו, כמו בנושאים רבים אחרים, שאם הם כל כך בעד, כנראה לו יש סיבה טובה להיות נגד.  עמדתו בנוגע לסגירת התאגיד הפכה מאדישות לאופציה ומאופציה – לאובססיה. הוא משתגע מהמחשבה שכראש ממשלה הוא יממן בחצי מיליארד שקל בשנה ערוץ ששונאיו רוצים כל כך בהקמתו.
כדי למנוע זאת הוא צריך להציע חלופה, והחלופה הזו מגיעה בדמות החייאה – אולי החייאה היא לא מינוח מדויק אלא הוצאה מהקבר –  של המסואב, השמן, העצל והלא אפקטיבי ביותר מכל מוסדות המדינה: רשות השידור. במקום לספוג אל התאגיד החדש את הטובים שבאנשי הרשות הישנה, התרגיל החדש אמור לעשות ההפך: לשמר את הרשות הישנה, על חולאיה והשפעתה הפוליטית, בתוספת חיזוק מכמה עשרות עיתונאים מפליטי התאגיד. הנימוק יהיה כסף, אבל הסיבה האמיתית תהיה שימור השליטה האפקטיבית של הממשלה בשידורים.
זה מוזר במיוחד כי האינטרס של נתניהו כנראה מתנגש כאן באינטרס המחנאי שלו: לוח השידורים המתגבש של התאגיד, ברדיו למשל, כולל שמות של שדרנים ימניים ידועים שכף רגלם מעולם לא זכתה לדרוך בשעות הפריים-טיים של רשת ב' הקיימת. חברי הקואליציה יידרשו להצביע בעד שימור הקיים, שהוא גם לא מואזן וגם פחות מאוזן.
עתיד השידור הציבורי מונח כעת על כתפיהם של שניים: משה כחלון וגלעד ארדן. כחלון מחזיק לא רק בתיק האוצר אלא גם, מטעם עצמו, בתיק חופש הביטוי בממשלה. מהתנסחויותיו הרפות עד עתה נראה שהוא החליט לפרוש מהתפקיד האחרון. נימוקיו הרפים נגד ביטול התאגיד נוגעים יותר לחיסכון בכסף. לפי ההיגיון הזה, גם בתי המשפט או משטרת התנועה יכולים להתקיים רק בתנאי שיהיו רווחיים.
ארדן הוא האב המוליד של התאגיד הזה, עוד בממשלה הקודמת. בלשכת נתניהו עוקבים בעניין אחר תגובותיו. עושה רושם שיהיה לו משקל משמעותי בשאלה אם באחד בינואר יהיה "כאן", או עד כאן.
בתנועת דרכנו, הלא היא וי-15 באריזת צלופן חדשה, חגגו השבוע את כתב הזיכוי ממבקר המדינה. הדו"ח על מערכת הבחירות האחרונה קבע שהתנועה עמדה בדרישות החוק, לא היוותה תעמולת בחירות אסורה ולא קראה להצביע בעד מפלגה ספציפית.
יש כאן בעית הבנה קלה. הבעיה הקשה שיצרה וי-15 לא הייתה שהיא לא חוקית, אלא שהיא כן. מבקר המדינה בסך הכל אישר את מה שהיה ידוע כבר בזמן אמת, בעודה פועלת למען המחנה בראשות המפלגה שסימנה אמת: החוק הקיים לא ערוך למצב התיאורטי שבו נשפכים מעבר לים או בתוך ישראל מיליונים על מיליונים של דולרים כדי להשפיע על הבוחר הישראלי נגד מפלגה או גוש.
חוק הבחירות הישראלי הוא מיושן וארכאי: הוא מותיר אותנו עם תשדירי תעמולה פאתטיים ועם הגבלות פגות-תוקף על מספר האינצ'ים בעיתונים או חלוקת משקאות בכנסים. אבל כל החסרונות האלה מתבטלים לעומת היתרון העצום לדמוקרטיה: לא ניתן בישראל לקנות שלטון בכסף.
מפלגות ישראל מבזבזות מאות מיליונים מקופת המדינה, אבל זה עדיף על הטבעת כולנו במיליארדים של שקלים מתורמים פרטיים. מימון ציבורי לבחירות הוא תעודת ביטוח מפני הפיכת הכנסת למועדון סגור לשני ציבורים בלבד: מולטי מיליונרים או עושי דברם של מולטי מיליונרים. בית הנבחרים והבית הלבן בוושינגטון הם המחשה מדכדכת למציאות הזו.
ראשי וי-15, ברצונם הלגיטימי לחלוטין להחליף שלטון, איימו להפוך את הדמוקרטיה הישראלית לפלוטוקרטיה. הפלפול התלמודי שלפיו מפלגה יכולה לקבל כסף רק מהמדינה, אבל ארגון יכול לפעול מכספים פרטיים נגד הימין או נתניהו או השמאל או לפיד יביא אל סף דלתנו את ההמצאה האמריקנית ההרסנית ביותר של הדור האחרון: הסופר פאקס, אותם מאגרי מזומנים אדירים, עצמאיים לכאורה, שמועמד לא יכול להיבחר בלעדיהם לנשיא ארצות הברית.
חוק וי-15 שמקדם נתניהו באמצעות ח"כ יואב קיש הוא מהמוצדקות שביוזמות החקיקה שנולדו בישראל. השמאל יהיה נאיבי אם יחשוב שהמהלך מופנה נגדו: הרי וי-15 זכתה ליתרון רק כי הימין לא זיהה את הלקונה הזו קודם. כידוע, גם נתניהו מכיר מיליארדר או שניים, והכיסים שלהם עמוקים לא פחות ואולי יותר מהמיליארדרים של השמאל. כל ח"כ בלי חשבון בנק מנופח או חבר עשיר צריך לתמוך בהתלהבות ביוזמה, פן ייבעט בבחירות הבאות לטובת בובות בתיאטרון של חברות הלוביסטים.
ביהמ"ש צפוי לפסוק את דינו של אלאור אזריה, החייל שירה במחבל הפצוע בחברון. אמנון אברמוביץ' ועמית סגל בדקו איך פרשת אלאור אזריה הכניסה את הפוליטיקה עמוק לתוך הצבא וחידדה עוד יותר את המאבק בתוכו בין המחנה הדתי-לאומי לבין החילוני. סיפור על חברה, צבא ופוליטיקה.

אגדה צה"לית מספרת על הרמטכ"ל רפאל איתן שהתבקש פעם לאשר פעולה סבוכה של סיירת מטכ"ל מעבר לקווי האויב. אחרי תחקור מדוקדק הוא שאל על החשש מלילה גשום שיעכב מאוד את הלוחמים. קצין המבצעים האנליטי השיב שהוא בדק את הנושא, ובהתאם למודלים המטאורולוגיים והחישובים הסטטיסטיים, ההסתברות לגשם בליל המבצע היא 8 אחוז בלבד. "לא נכון", השיב רפול בחכמת איכרים: "הסיכוי הוא חמישים אחוז – או שכן, או שלא".
התובנה הרפולית הזו ניקרה בראשי כשישבתי באולם 606 של בית משפט השלום בתל־אביב לאורך האביב, הקיץ והסתיו האחרונים: כל עיתונאי שדיברתי איתו בטלפון, כל עורך דין שפגשנו בהפסקות במזנון הצפוף במרתף, כל אזרח ברחוב – כולם היו משוכנעים שאין סיכוי לניצחון של אורן חזן בתביעה האישית שהגיש נגדי על סך מיליון שקלים. לאיש מהם לא היה ספק שהשופט יקבע שחזן צרך סמים קשים, ניהל קזינו וסרסר בנשים.
איך אתם כל כך בטוחים, שאלתי אותם.
אה, זה ברור, הם השיבו. ראינו את הכתבה בטלוויזיה. איך בכלל יש מקום לספק?
יש, כי המשפט הוא ממלכת הספק. אם פסגת העיתונות היא הצבת סימן קריאה, המשפט קושר כתרים לסימן השאלה. המפגש בין עיתונות ומשפט הוא תמיד פוטנציאל להתנגשות חזיתית. השנה שחלפה מרגע הגשת התביעה ועד תעודת ההכשר שהעניק השבוע בית המשפט לתחקיר בפסק הדין, הייתה קורס אישי מאלף בתרגום בין שתי שפות שונות כמו סינית עתיקה ואספרנטו: אמת עיתונאית ואמת משפטית.
הנה דוגמה: נאמר, סתם כמשל היפותטי, שסגן שר מהליכוד רדף בסכין שלופה אחר פעיל פוליטי לעיני שלושה חברי כנסת, ופצע אותו קל. נדמיין שלאחר סולחה ביניהם סיכמו כל הנוכחים להכחיש את דבר קיום האירוע בפני עיתונאים. נאמר גם שהוגש כתב אישום והעדים העידו בבית המשפט, אבל לא יכלו להוכיח שהפציעה נגרמה מהדקירה, ולא, נניח, מחבלה אחרת.
האמת העובדתית היא שסגן שר דקר ופצע; האמת המשפטית היא שסגן השר לא יואשם בגרימת חבלה; האמת העיתונאית היא שהפרשה מעולם לא קרתה. המשימה של עיתונאי היא להתקרב ככל האפשר בדיווח לאמת העובדתית, ובמידת הצורך לתרגם את שתי אלה גם לאמת משפטית, שמנוסחת לא בכותרות ובקדימונים אלא בתתי סעיפים; לא בשמונה דקות של "צפו: זונות וסמים", אלא ב־84 עמודי סיכומים של תקדימים, מובאות ומילים כמו "חברי המלומד לא דק פורתא".
וזה, ידידיי, קשה כמו קריעת ים סוף.
כולם שונאים תביעות לשון הרע, או בשמן המוכר יותר "תביעות דיבה": שונאים אותן העיתונאים, שמוצאים עורכי דין המביטים בספקנות משפטית דווקנית, רצופת שאלות חיוניות אך מרגיזות, על פרטי לוואי מכתבות שהצופה כבר שכח; שונאים אותן חלק מהשופטים, שנדרשים לצלול לפרשיות עתירות פרטים שלרוב עולה מהן ריח חמוץ, פג־תוקף; ובעיקר, וזה תמיד טוב, שונאים אותן התובעים. יש לי בבית קלסר מלא בתביעות דיבה ומכתבי איומים, בסכום כולל של 12 מיליון שקל, החל מרב ראשי ומיושבת ראש כנסת, דרך שר בכיר, וכלה במנכ"ל מפלגה, בפעיל פוליטי ובזמר נודע. מעט ממכתבי האיום האלה הבשילו לתביעות, ומעט עוד יותר מהתביעות הגיעו לבית המשפט. מאלה שהגיעו, אף אחת לא התבררה עד תומה בפסק דין של שופט בישראל.
הבטיחו להעיד, לא הבטיחו לקיים
אף אחת, עד אוקטובר 2015. מאותו אחר־צהריים שבו קיבלתי מהעוזרת של חזן את כתב התביעה על המדרגות המובילות לקומת המליאה, דרך הערבים הגשומים של ישיבות הגישור העקרות, ועד הבוקר שבו פסק הדין הגיע אליי במייל, לא האמנתי שהוא באמת ילך עד הסוף. התחקירן האגדי מרדכי גילת, שהתמודד בגבורה עם תביעות דיבה מאריה דרעי ודרומה, אמר לי פעם שתביעות דיבה מגישים רק צדיקים גמורים או טיפשים גמורים. לא חשבתי שחזן צדיק גדול, אבל גם לא חשדתי שהוא טיפש גמור.
אורן חזן התבלבל לאורך כל הדרך מהסיקור הנרחב שניתן למשפט. סגן יושב־ראש הכנסת לשעבר לא הבין שהוא אינו הנמשל, רק המשל. והנמשל הוא הניסיון המשפטי האלים – כי אלימות איננה רק רדיפה בסכין – להפחיד עיתונאים בתביעות אישיות. מה היה קורה לולא היה מדובר בכלי התקשורת החזק והמבוסס בישראל אלא בעיתונאי ברשות שידור שנסגרת, באתר שהחליף בעלות או סתם במקומון דל תפוצה? לפרקים הייתי מודאג מעט מהתשובה.
"אדוני באמת משוכנע שהוא רוצה לנהל את התביעה הזו?" תמה השופט בתיק, עזריה אלקלעי, בתחילת הדיון הראשון. "הרי הדברים שייחשפו כאן כנראה לא ינעמו לאדוני". אבל חזן לא הקשיב. הוא לימד אותי כלל חשוב בתביעות דיבה: רק מי שאין לו מה להפסיד, יכול להרשות לעצמו בחופשיות כזו לנסות לנצח.
התחקיר פורסם ביוני שעבר עם רשימה מרשימה, גדולה בממדיה, של עשרה אנשים שהתחייבו להעיד בבית משפט במקרה שחזן יתבע. החל משותפיו של חזן, דרך אחראי המצלמות, עבור בעובדי הקזינו, וגולת הכותרת: מהמר ישראלי שסיפר שחזן סידר לו נערת ליווי. בנוכחות חבר משותף, עיתונאי מנוסה לשעבר, הוא התחייב להגיע לבית משפט. נהדר, לא?
ציפייה מורטת עצבים
בצר לנו פנינו לשופט בבקשה לשמוע את העדויות בדלתיים סגורות, כך שהתובע ובית המשפט ידעו מי הם אבל הציבור לא. השופט סירב באדיבות מנומקת: "אלו הם מסיכוני המקצוע, אליהם עיתונאי צריך להיות מודע כאשר הוא מפרסם ומביא לידיעת הציבור פרטים אודות אישי ציבור". עורכי דיני, ישגב נקדימון ודקלה בירן, ואני, התחלנו לקבל טלפונים אנונימיים של תומכי חזן שכבר חגגו את ניצחונו: "אתם גמורים", הם צהלו. "אין לכם אף עד. תתכוננו לשלם את המיליון".
בסוף יוני, אחרי שהתצהירים הוגשו והקו המשפטי גובש, המראתי לחופשה קצרה במוסקבה. כשהמטוס היה בגובה נמוך מעל הבירה הרוסית, עשיתי מעשה שלא ייעשה אבל ישראלים עושים, והדלקתי את הטלפון. הבשורות הרעות הלמו בי על המסך: יש חשש כבד שבגלל עומס עבודה יימנע מוולאדו לעזוב את קטמנדו לנסיעה הארוכה, עתירת תחנות הביניים, לתל־אביב. מהיום הראשון במוסקבה אני כבר לא זוכר הרבה. הסתובבתי בכיכר האדומה כמו אדם שחטף סנוקרת לפרצוף. בלי ולאדו, המרוץ של חזן למיליון נראה פתאום כמו ספרינט קליל. גם כך, במקום לעסוק בסיקור הפוליטיקה הישראלית ופגישות עם מקורות, התמלא הלו"ז שלי בישיבות משפטיות מתישות. בכנסת שאלו את השאלה המלחיצה ביותר לעיתונאי: "לאן נעלמת", ומאבטחים שהתאמנו בחדר הכושר של המשכן שמעו קטעי שיחות ושאלו מההליכון הסמוך אם הכול בסדר במשפט.
"משהו פה מסריח". עם פעילי ליכוד באולם בית המשפט, יולי 2016
הדיונים בתיק אזרחי 18448-10-15 נפתחו באמצע הקיץ באווירה כבדה של חוסר ודאות. כאילו לא די בשאלה אם ולאדו יגיע, השופט אלקלעי שמר על ארשת פנים חתומה של ספינקס. חברי מרכז ליכוד מילאו את האולם המרכזי של בית המשפט, נאמנים להודעת וואטסאפ שבישרה כי לא מדובר בתביעת חזן נגד סגל, אלא ב"תביעת סיעת הליכוד המיוצגת על ידי חזן נגד התקשורת המיוצגת הפעם על ידי עמית סגל". כשהתיישבתי על הספסל הם דאגו לומר, כאילו לאוויר הפתוח, "כמה מסריח פה". צמרת חברת החדשות שגיבתה אותי לאורך כל ההליך המשפטי ונכחה באולם בהרכב מלא, כמו גם בני משפחה וחברים, סייעו לשיפור ההרגשה.
מי שבלטו בהיעדרם, אגב, הם כתבי המשפט. אחד הלקחים העגומים שלי מהצד המסוקר ולא המסקר של החדשות הוא כמה בלתי אפשרי העומס המוטל על כתב השטח הממוצע באתר האינטרנט או ברדיו, וכתוצאה מכך עד כמה הוא חשוף לפגעי המידע מטעם ולסחרירים. תצהירים עתיקים הפכו בעיתונים לעדות דרמטית בבית המשפט, שהפך בחלק מהדיווחים מהשלום למחוזי; כתבים צעירים מתנשמים ביקשו לדעת אם הוצגו ראיות חדשות, מבלי לדעת שסדר הדין האזרחי לא ממש מחבב שליפת מסמך דרמטית המאפיינת סדרות אמריקניות.
המשפט נראה במבט ראשון כמו אוסף מקרי של פרוצדורות מתישות ליודעי ח"ן, שכל קשר בינו ובין התחקיר, הח"כ או העולם שבחוץ מקרי בהחלט. אני הגעתי לשם כמה שבועות אחרי שהענקתי עדות טראומתית אחרת בבית משפט לתעבורה בכפר סבא. היא לא הייתה טראומתית מפני שהפסדתי – בכלל לא הייתי צד למשפט אלא רק עד; היא הייתה טראומתית כי השופט קיבל פסק דין שידעתי ממראה עיניים שהיה שגוי. אם מערכת המשפט לא מסוגלת לעשות צדק בשפשוף של פגוש, אולי כך זה גם בדיני לשון הרע?
רק עמוק לתוך המשפט התגלה כמה חוכמה יש בכל זאת בסדר הדין האזרחי, שמאפשר להתקרב לאמת, גם אם לא תמיד להשיגה עד תום. מגע הפורמייקה השרוטה של דוכן העדים מצליח בכל זאת להעביר רטט, והתראת השופט להגיד אמת, ורק אמת, גורמת לרגליים לרעוד ולשקרים להתברר. יום העדויות הראשון הוקדש ברובו המכריע לחקירה נגדית קשוחה שערך נקדימון לחזן.
על מדרגות בית המשפט קיבלנו טלפון מנפאל: ולאדו יגיע להעיד מחר. הוא אמור לטוס מקטמנדו לבנגקוק ומבנגקוק לתל־אביב, לנחות פה שעתיים לפני העדות, להעיד ולמהר הביתה כדי לא להפסיד יותר מדי ימי עבודה.
זה פתטי, אני יודע, אבל כל הלילה עקבתי באפליקציית תעופה אחר הטיסות של ולאדו. כל עיכוב היה עלול לסכן את העדות שלו ולהמיט אסון על ההגנה. כשהמטוס התעכב ארבעים דקות על המסלול בבנגקוק, לא התאפקתי וסימסתי למכר בחברת אל־על שיברר אם בטעות המטוס לא התקלקל או נחטף, ואם נחטף – אז נא לאפשר לחוטפים לנחות לנתב"ג ולשחרר את הלא־ישראלים שעל הסיפון.
המטוס של ולאדו עושה דרכו לארץ
 
בשבע וחצי בבוקר, תשעים דקות לפני תחילת הדיון, טיסה 082 נחתה בתל־אביב. שעה אחר כך, כשוולאדו נכנס לבית הקפה ליד מגדל בתי המשפט החדש, הייתי צריך לשפשף את העיניים כדי להאמין שזה סוף־סוף קורה. למה בעצם עשית את זה, שאלתי אותו כשהוא החליף בתבונה את הטי־שירט בחליפה ועניבה. "אני בעשור החמישי לחיי", אמר. "זה הגיל הכי מסוכן לגברים לחטוף התקף לב. אבל קראתי בחודשים האחרונים את ההתרברבות של חזן באתרים הישראליים, ולא רציתי שהאמת תסתתר רק בגלל שנשארתי בנפאל לעבוד".
 
עדות מהשטח ומהלב
אחריו עלה עד ישראלי, עוטה כיפה וציצית. מאז ימיו בבורגס הוא חזר בתשובה, ופרקליטו של חזן תקף אותו בבוטות ובסרקזם על הסיבות שהביאו אותו להעיד נגד חזן על זנות וסמים. כשהפרקליט הקשה ולגלג, העד פרץ פתאום בנאום מהלב: "התלבטתי הרבה אם אני רוצה היום לחזור לכל העניינים האלה, להכניס ראש בריא למיטה חולה. כל הזמן רץ לי הנושא הזה של הנשיא קצב, כמה בושה הוא עשה למדינה שנשיא של מדינת ישראל יושב בכלא. אם היה מישהו עומד בתחילת כהונתו, בתחילת הפוליטיקה של משה קצב, ואומר הבן אדם הזה לא ראוי, אולי לא היינו מגיעים לבושה של מדינת ישראל. אין לי שום דבר נגד מר חזן, ומאוד התלבטתי היום כבן אדם דתי אם בכלל אני רוצה שאנשים פה באולם ישמעו את מה שעשיתי. אני לא גאה בזה, זה לא חלק מהערכים שלי, כשאני מסתכל אחורה אני מתבייש במה שעשיתי. תדע לך אני ממש מתבייש שהדברים האלה, רק לחזור עליהם, רק לקרוא אותם, מעביר בי דברים בגוף, אבל כן, עשיתי את זה כי אני חושב שהבן אדם הוא לא, הוא ראוי אולי כבן אדם, הוא לא ראוי לייצג אותי ואת מדינת ישראל".
ופתאום המשפט כן נראה כמו סדרת בתי משפט אמריקנית.
לאחר מכן הכול כבר התקדם במהירות מסחררת. עורך הדין אריאל מנור שייצג את חזן הוא גם מרצה לחקירות נגדיות באחת המכללות למשפטים. בשבועות שלפני החקירה הנגדית שלי השגתי את סיכומי הקורס של המרצה מנור כדי לדעת באילו טריקים עו"ד מנור עשוי להשתמש. אבל החקירה, שגרמה לי לילות של נדודי שינה, הסתיימה כעבור חצי שעה בלבד עם שאלות בנוסח "האם הידע שלך על מכוני ליווי הוא מידע אישי?". בדרך הביתה, קצת עצבני וקצת משועשע, שמעתי את חזן מסביר כיצד ריסק אחת לאחת את כל העדויות, כולל שלי.
"פסק הדין יישלח בדואר", אמר השופט, ושלח את כולנו לסתיו ארוך של לחיצה על F5 באתר בית המשפט. הוא רמז יותר מפעם אחת שבכוונתו לתת פסק דין מהיר מאוד, אבל כמובן לא מהיר מספיק כדי לחסוך את אינספור הספקולציות שמתרוצצות בראש. ידחה או יקבל? יאמין לו או לעדים שלנו? ובעיקר: אמת דיברתי, עיתונות אחראית, או לא זה ולא זה?
נכון ל־2016, עיתונאי שנקלע לתביעה יכול לסמוך על שני שכפ"צים משפטיים שמעמידה לרשותו המערכת. הראשון נקרא "אמת דיברתי", והוא יקר המציאות מאוד: העיתונאי חייב להוכיח שהכתבה שפרסם הייתה אמת לאמיתה. לא אמת לשעתה, לא חצי אמת, לא משהו שיכול להיות אמת, אלא אמת מוכחת. כדי להוכיח אמת צריך עדים בשר ודם בבית המשפט, מסמכים מקוריים, תיעוד מכלי ראשון.
זה קשה מאוד, כי העיתונאי איננו בית משפט או חוקר משטרה, ואין לו סמכויות להוציא צווי הבאה או להאזין בסתר. לכן העניק בית המשפט העליון, בזַכּותו את אילנה דיין בפרשת סרן ר', הגנה חדשה וחשובה מאוד שנקראת "העיתונות האחראית". כדי לאפשר פרסום תחקירים ומידע בעל חשיבות ציבורית, עיתונאי יוכל לקבל את הגנת בית המשפט אם הוכיח שעמד בכללים עיתונאיים נוקשים: הצלבת מקורות, בדיקה מעמיקה, היעדר זדון, תום לב, ניסוח זהיר וכמובן בקשת תגובה הוגנת.
בבוקר שאחרי החגים, לפני שלושה ימים, התעוררתי בשבע בבוקר בתחושה חזקה שהיום הוא היום. "ממתין לפסק דין", נכתב באתר. שעה אחר כך התקשרה אליי עורכת הדין בירן. "יש פסק דין", ירתה. "קיבלנו 'אמת דיברתי' על הסמים, 'עיתונות אחראית' ושבחים על הזנות, מותר היה לך להגיד שהוא סרסור, כך שהתחקיר כולו קיבל את אישור בית המשפט". הקוץ בהחלטה היה כמובן שתי פליטות קולמוס שהשתמעה מהן טענה שמעולם לא טענו ביחס לסחר בסמים, אבל באתרי החדשות וברשתות החברתיות הבינו היטב מי ניצח ומי הפסיד.
 
שלב הסיכומים
עם איזה מסקנות יוצא אדם מבית המשפט? הנה מדריך קצרצר: רק מטורף יתבע דיבה. במחשבה שנייה, רק מטורף לא יתבע דיבה. כלי תקשורת עניים ועיתונאים מותשים יעדיפו להגיע לפשרה לא נעימה כדי להימנע מהליך דיבה ארוך, יקר ומסוכן.
ציוצים בטוויטר וסטטוס בפייסבוק הם חומר נפץ משפטי. רבע מהדיונים הוקדשו לציוץ שבו ייחסתי לחזן סרסרות, ציוץ שהוכר על ידי בית המשפט כהבעת דעה לגיטימית על בסיס התחקיר, אבל גרר שעות של התדיינות משפטית. היזהרו, עיתונאים, ובכלל: מארק צוקרברג לא יממן לכם את ההגנה המשפטית. שקלו מילים.
פתגם ניו־אייג'י שחוק מציע לרקוד כאילו איש מסביבכם לא רואה, ולשיר כאילו איש אינו שומע. המסקנה הניו־אייג'ית השחוקה שלי מהפרשה היא לבדוק, להצליב, לחקור להטיל ספק – אבל בסופו של יום, בלי פחד, לעשות עיתונות כאילו איש לא יתבע, וכאילו איש לא יקנטר, וכאילו איש לא יגיד "אבל הוא לא סחר בסמים, וגם תמר זנדברג עישנה גראס, ונערות ליווי זה עתיק, ובכלל – בבולגריה זה חוקי". כאילו ש"לא פלילי" זה אותו דבר כמו כשר למהדרין וראוי לשבח, וכאילו בין המושגים לא משתרע מרחב עצום, מרחב היעדר המוסר שבו מתנהל חלק גדול מדי מחיינו הציבוריים. בסוף, כמעט תמיד, הצדק כבר ימצא את דרכו בין ארגזי הפרוטוקולים.

בשמונה עשר במאי אלפיים ושש-עשרה נולד בנימין נתניהו חדש. עד אז הוא כיהן כראש ממשלה למעלה מעשור בארבע ממשלות שונות, אבל הרגע שבו הדיח את משה יעלון ממשרד הביטחון הפך את נתניהו למשהו אחר לגמרי. אפשר להתייחס ליום הזה כאל הרגע שבו החלה כהונתו החמישית.
החלפת יעלון סימנה לנתניהו שהכל הולך: הוא יכול להדיח את הדמות הביטחונית המנוסה בישראל ולהחליפה במי ש"רק כדורי טניס שרקו לידו", כמאמר התגובה שניסח בעצמו – והשמיים הציבוריים לא ייפלו; הוא יכול לשבור שמאלה עם ועידה אזורית ואז לתקן ימינה בפראות ולאיש לא אכפת; הוא יכול למסור את כל נכסי הליכוד ובכירי המפלגה לא יעזו לצייץ; ובעיקר – הוא יכול לגמרי לבד.
מה הפלא שסגירת התאגיד החלה להתבשל באותו יום, כפי שהעיד השבוע בגילוי לב אביגדור ליברמן. בנימין נתניהו לא סבל את התאגיד מהרגע שהקמתו אושרה בכנסת, אבל אפילו הוא לא העז לחשוב על האפשרות לעשות לתאגיד את מה שעשה שרון לגוש קטיף: להקים ואז להחריב, לממן ואז להרוס בחמת זעם, ולעזאזל ההתבטאויות הפומביות. דין התאגיד כדין נצרים.
זו הסיבה שסיפור התאגיד, אירוע ברנז'אי זניח בממדים לאומיים, הפך למשבר פוליטי חמור שמערב את משה כחלון. יוזמת נתניהו תפסה אותו דווקא בעיצומו של ירח דבש עם שר האוצר. הדבר האחרון שכחלון צריך זה משבר בשבוע שבו הוא מביא את התקציב לקריאה ראשונה, ודווקא על נושא שלא מעניין את הציבור. ניסיונו לבלום את נתניהו נראה כמו המפגין הסיני שעומד מול הטנק בכיכר טיינאנמן.
אבל כחלון, סגן אלוף המדינה בהבנת פוליטיקה (נתניהו מוביל עדיין), תפס מהר מאוד שהסיפור איננו על תקשורת אלא על שליטה. לו נכנע ללא קרב, הוא היה מאבד כל השפעה אפקטיבית על הממשלה. בעיתונות דווח על דיל "תאגיד תמורת מס על דירה שלישית", אבל כחלון הסביר לאנשיו שאם יסכים לדיל הזה גם את המס הוא כבר לא יקבל לעולם. הוא היה הופך לקישוט בממשלה, גלגל חמישי של דוד ביטן ויואב קיש.
במפד"ל הותיקה רווחה פעם השאלה "האם זה עניין של עיקרון או עיפרון?" ובתרגום חופשי: האם יש כאן מאבק אידיאולוגי או סחר-מכר על כסף. טיבם של קרבות פוליטיים הוא שויכוח על כסף מתחזה לויכוח על מהות. כאן קרה בדיוק ההפך: ויכוח מהותי התחפש לויכוח על כסף. כחלון דיבר על עלות השידור הציבורי כדי להפעיל את זכות הוטו שלו. זה לא נראה אלגנטי, אבל זה הוכיח את עצמו, לפחות לשלושת השבועות הקרובים.
המאבק על תאגיד השידור הציבורי הוכרע כבר מזמן, לרעת התאגיד. ברגע שהממשלה וההסתדרות החלו לבחוש, הסתבר שהפנטזיה האירופית הצוננת על שידור ציבורי ללא שליטה פוליטית נדונה לכישלון. הפשרה כבר כתובה על הקיר: כחלון ונתניהו יכולים לסכם ששיעור עובדי הרשות הישנה בתאגיד יעלה מחמישים אחוז לשבעים; הם יכולים לקצץ את תקציב התאגיד; הם יכולים לקבוע שזו תהיה רשות השידור הישנה תחת הכותרת "תאגיד", או התאגיד, תחת הכותרת "רשות השידור". הוויכוח היחיד שנותר הוא אם יותז ראשם של אלדד קובלנץ וגיל עומר, ראשי הגוף החדש. מנכ"ל רשות השידור נבחר עד היום ישירות בידי השר הממונה. חוק התאגיד יצר בין השר למנכ"ל שתי דרגות של הפרדה: שופט בדימוס ואז ועדת איתור. לא יהיה מופרך להניח שהפשרה תהיה באמצע: השר, הלא הוא נתניהו, יבחר ועדה שתבחר את המנכ"ל. זה מנגנון שלכאורה מפריד את הפוליטיקה מהשידור אבל בפועל לא. יעיד אביחי מנדלבליט, מועמדה של איילת שקד שנבחר בקלות בועדת האיתור לתפקיד היועץ המשפטי לממשלה.
הסיפור החשוב יותר הוא על שאלה אחרת: האם נתניהו הוא בעל הבית היחיד בממשלה. "מה שאני רוצה אני משיג", אמר לא מזמן. בשבועות הקרובים נראה אם זה נכון תמיד בתכתיבים מגבוה, או רק ברוב המקרים, באיחור מסוים ובהידברות.
מפלגה על פסי הרכבת
ביום שהמשיח יבוא המשלים יהיו דומים לנמשלים, ולכן בינתיים הניסיונות המאולצים להשוות בין הבחירות בישראל 2015 לבחירות בארה"ב 2016 מעט מתאמצים מדי. נתניהו איננו טראמפ, הילרי איננה הרצוג, ותעשיית הסקרים המקומית, קטנה ומקרטעת, שונה מהותית מאימפריית הסקרים האמריקנית, עם סטטיסטיקות שהולכות שבעים שנה אחורנית. לכן אפשר להתייחס בסלחנות להערכות כאן על תוצאות הבחירות שם בשלישי הקרוב: קשה לקחת ברצינות תחזיות במרחק רבבת קילומטרים ממי שלא חזו את נצחון נתניהו מתחת לקצה אפם.
הנה דוגמא קטנה: מקובל לחלק את אמריקה לכחולה ואדומה: המדינות הכחולות הדמוקרטיות, עם הערים הגדולות שוכנות לחופי המערב והמזרח, ובאמצע – אמריקה הכפרית, הרפובליקנית אדומת הצוואר ואדומת המפלגה. אלה שמחוברים לעולם ונהנים מהגלובליזציה מצביעים לשמאל, ואלו שנותרו מאחור ברצועת הפלדה המחלידה של אמריקה מצביעים לימין.
מאמר מצית דמיון בוושינגטון פוסט ריסק השבוע את המיתוס ארוך השנים הזה, שאפילו ברק אובמה נכשל בו. הוא הגדיל את הרזולוציה של המדינות ה"אדומות" וה"כחולות" וגילה עובדה מפעימה: ככל שאמריקני מתגורר במרחק קרוב יותר למרכז העיר, גובר הסיכוי שיהיה דמוקרט. הדמוקרטים גרים בבנייני דירות; הרפובליקנים בבתים פרטיים; הדמוקרטים באזורים צפופי אוכלוסין, הרפובליקנים בפרברים המיושבים בדלילות. הדמוקרטים לאורך מסילות הרכבת הישנות של המאה ה-19, אלה שסביבן גדלו הערים הגדולות של אמריקה, והרפובליקנים במקומות שאליהן היו מגיעים אז עם סוס ועגלה. ומרתק מכולם: ברדיוס של שניים-שלושה מייל מבית העירייה, הדמוקרטים שולטים. רחוק יותר – והמפה נצבעת אדום.
מה זה אומר? כמאמר הפתגם האמריקני, You Stand Where You Sit, ובתרגום הרבה פחות מוצלח: העמדה הפוליטית מושפעת מהאינטרס האישי והחוויה מעצבת את התודעה הפוליטית. זה משהו הרבה יותר עמוק מיחס לדת או לגלובליזציה: מי שחי באזורים דלילים יותר קנאי יותר לעצמאותו, חי בסביבה הומוגנית יותר וחשוף פחות למפגש יומיומי עם המדינה והממשל, ולכן גם חשדן כלפיהם בהרבה. לפי המאמר, קלינטון וטראמפ כאחד כשלו בהבנה היסודית הזו. ביום שלישי נדע מי מהם ישלם על הטעות הזו מחיר יקר.  


1976-1996-2016: יחסי נתניהו-פרס מאנטבה עד אירן
כמה הערות אחרי ראיונות וסערות סוף השבוע
אובמה ונתניהו נפרדו אחרי 7 שנים בתיקו אחת
ייעוץ פוליטי – יש דבר כזה בכלל? ולמה הוא עולה מיליארד דולר
כשלפיד מתחזק
6 הערות על משבר השבת החדש
האם הרצוג ונתניהו מתכננים במשותף הפתעת אוקטובר?
הכוח של נתניהו הסתבך בפרשת התאגיד ונחשף בדרך ליעד האמיתי
רועץ פוליטי: מי דרדר את יעלון בסקרים, מה אמר קלינטון לנתניהו ולמה גרשון הכהן לא מפסיק לכתוב?
התאגיד ואתה: מה פשר הסיבוב החדש של נתניהו נגד התקשורת
היו ימים, בשנות התשעים העליזות, שבהם "התקשורת" בשביל בנימין נתניהו הייתה רשות השידור. ערוץ 1 הפופולרי חבט בו עם הפרסום על פרשת בר-און חברון, רשת ב' ניסתה להוציא את צה"ל מלבנון על אפו וחמתו, וזעמו של ראש הממשלה הצעיר על הסיקור המוטה השתלב באהבתו העזה להפרטה. הוא ניסה לקדם הצעת חוק לביטול האגרה, וכשנכשל הקים ערוץ מסחרי נוסף, שנועד להכניע את שמאלני הרשות ולהציע להם אלטרנטיבה מאוזנת. היום הוא מוכר יותר כערוץ 10.
איך עבר נתניהו ממי שמנסה לחסל את רשות השידור לזה שמבטיח את קיומה עוד שנה וחצי, במקום שתפנה את מקומה לתאגיד השידור הציבורי החדש? זה כי נתניהו הוא לא אותו נתניהו ורשות השידור לא אותה רשות.
יוזמת סגירת הרשות והקמת שידור ציבורי חדש ונקי על חורבותיה הועברה בכהונה הקודמת על ידי שרי התקשורת והאוצר דאז, גלעד ארדן ויאיר לפיד. נתניהו הבין באיחור שההבטחות אינן לשווא: החוק אכן הצליח לנתק לחלוטין בין פוליטיקאים ובין המיקרופון. בדיעבד ייתכן שהוא הצליח מדי.
ראש הממשלה מאס בתאגיד החדש עוד בטרם קם. בשבועות האחרונים הוא הסביר שוב ושוב בשיחות סגורות שהתאגיד שמאלני. זה אבוד כבר, הפטיר. אנשיו נשבעים בנקיטת חפץ (ניר חפץ?) שהדחייה בתחילת השידורים מתחייבת בגלל ששום דבר לא מוכן כרגע בתאגיד. יש בעיות למכביר בהכנות להקמה, אבל אפילו אחת מהן לא מצדיקה את הפיכת החצר שארגנו נתניהו וניסנקורן, בלי לטרוח לעדכן את הנהלת הגוף החדש. כשבבוקר מנסים להשתיק את ערוץ הכנסת ובערב מחסלים את התאגיד, ברור לכולם מה המסר.
מה רוצה נתניהו דווקא משני כלי התקשורת המאוזנים ביותר בשידור הציבורי בישראל? התאגיד מונה מספר שיא של ימניים ודתיים; ערוץ הכנסת (והגילוי הנאות ידוע) מעולם לא נחשד בהטייה לכיוון פוליטי כלשהו.
הרושם שנוצר הוא שמבחינת נתניהו, כל העיתונאים אותו דבר. עיתונאי ישראל נחלקים אצלו לשלוש קבוצות: שמאלנים, אנשי נוני מוזס ובנטיסטים. ספק אם נשאר אפילו עיתונאי אחד – לא פובליציסט או טוקבקיסט – שנתניהו רואה בו הגון ואובייקטיבי. מערכת העמית-טורף שלו השתבשה קשות: התקשורת כולה ראויה מבחינתו לבוז. היחס האובססיבי של חלקים נרחבים מהתקשורת כלפיו הפך ליחס אובססיבי שלו כלפי התקשורת כולה. איך אמר מארק טוויין? תשעים ושמונה אחוז מוציאים שם רע לכל היתר.
כשזה משתלב גם בפעילות הפייסבוק המרשימה שלו ובמערכת המסרונים שהכריעה את הבחירות לטובתו, אפשר להבין למה נתניהו כבר לא סופר את העיתונות בישראל. ההתגייסות של ארדן ובנט השבוע נגד מהלכיו האחרונים, בשילוב עם חצי ההתגייסות של כחלון, מלמדת שהוא עדיין לא הגיע למצב שמאפשר לו לשלוט בה כאוות נפשו. עוד לא.
אם כל אזרח בישראל צריך למקם את עצמו על הציר שבין 1 (ימין קיצוני) ל-7 (שמאל קיצוני), הממוצע איננו 4, אלא 3.6. המסות הגדולות של ראשון לציון, חולון, בת-ים ובאר-שבע ממוקמות קצת ימינה מהמרכז. נכו מהממוצע את מצביעי הרשימה המשותפת שאינם מועמדים לקואליציה, ותגיעו למסקנה שמרכז הכובד הפוליטי בישראל הוא במרכז הליכוד.  
זו הסיבה, ולא אחרת, שבגללה יאיר לפיד עוטה טלית ומתארח בגוש עציון; שבעטיה יצחק הרצוג כופר בעיקרי האמונה השמאלנית, רעיון שתי מדינות; זוהי עילת העילות לדהירת מנהיגינו ימינה, שהחליפה את אופנת העשור שעבר, סחף שמאלה.
וזו גם הסיבה שבגללה משה יעלון אמור היה להוות את האיום הפוליטי הכבד ביותר על בנימין נתניהו. רמטכ"ל ושר ביטחון, נץ טורף שיכול להכות את נתניהו מימין, בעל קשרים מצוינים אצל החרדים. את מפתחות המחנה הלאומי שכולם מתאמצים כל כך להשיג הוא החזיק בכיסו.
אז מי, בשם כל האחיתופלים, מייעץ ליעלון בחודשים האחרונים? לפרקים נראה שיועץ אסטרטגי מושתל של נתניהו משכנע את בוגי שוב ושוב לצאת לריצת ערב קלילה בשדה מוקשים. במקום לשתוק ולייצר ציפייה למילותיו הוא נואם תחת כל כנס רענן ומתראיין לצד יהודה פוליקר וחלילית. במקום לבדוק מי מופיע לפניו ואחריו הוא נואם בהרצליה אחרי אהוד ברק, ויוצר רושם בדעת הקהל של מרד ביטחוניסטים אשכנזיים ממורמרים; במקום לתקוף את נתניהו מימין הוא מתעקש – וזו הקשה בשגיאותיו – להיראות כמי שמתאמץ לאגף אותו משמאל.
יומיים אחרי שהתפטר, חזה לו סקר קול ישראל 16 מנדטים במפלגה עצמאית, ו-25 עם סער וכחלון. בחודש שעבר הוא כבר ירד לעשרה מנדטים. כיוון שאיש לא התאמץ עד כה לתקוף אותו, אין מנוס מהמסקנה שכל נאום של יעלון גורם לו נזק של מנדט, מנדט וחצי, ועוד היד נטויה.
עצות גרועות שקיבל יעלון האיצו את סיום דרכו כשר הביטחון, עם התעקשות להנשים מלאכותית סערות יאיר גולן ואלאור עזריה. רעיון גרוע אחר הביאה אותו לוותר על תיק החוץ. אם ליעלון היו כמה "ספינולוגים" מהסוג שהוא כה מתעב, הם היו מסבירים לו ששום דבר רע לא יכול לצאת מהמשך כהונה בתפקיד בכיר, במסגרת הליכוד, עם האפשרות הכמעט-מובטחת לרשת את נתניהו אם יפרוש בשל חקירה או הפסד בבחירות הבאות. הליכודניקים מבקשים את הנרדף, ויעלון יכול היה לנווט בחוכמה את הסימפטיה המפלגתית של הדחתו כדי להקים מחנה משמעותי בתוך הליכוד שיאתגר את נתניהו מימין.
שלשום, באיחור ניכר של עשרה שבועות, יעלון התעורר. הוא תקף את נתניהו בטענה – הנכונה, כמובן – שראש הממשלה הסכים לוותר על יישובי בקעת הירדן בהסדר שלום עתידי. לו הציג את נתניהו כאיש שמאל מההתחלה, בתוספת פיוס מתבקש עם בנט וסדר יום אזרחי אטרקטיבי, הוא יכול היה להפחיד מאוד את נתניהו. כרגע, הוא עדיין לא קרוב לדגדג אותו.
לא רוצה ולא יכול
בבוקר שלושים במאי 1996, צלצל הטלפון הנייד של בנימין נתניהו, לבנה אלחוטית שחורה במשקל של כשני קילוגרם. על הקו היה נשיא ארצות הברית, ביל קלינטון, שהתקשר לברך את מועמד הימין הצעיר על נצחונו המדהים בהתמודדות מול שמעון פרס. נתניהו לא גבר רק על פרס, אלא גם על קלינטון עצמו, שהתערב בבחירות באופן הבוטה ביותר בהיסטוריה של שתי המדינות. בקיצור, היו כבר שיחות טלפון עם פוטנציאל לבבי גדול יותר.
קלינטון, גאון ביחסי אנוש, בחר באסטרטגיה פשוטה. "וי טרייד טו דיפיט יו, בט יו ביט אס", התוודה בחן. ניסינו להביס אותך, אבל הכית אותנו.
שש עשרה שנה אחר כך, כשנתניהו נכשל בניסיון להביא לנצחונו של רומני על אובמה, הוא לא בחר אסטרטגיה דומה. מה שמותר לנשיא ארה"ב אסור לראש ממשלת ישראל. האם ב-2016 מוצאים את עצמם קלינטון ונתניהו, לראשונה, באותו צד של מערכת בחירות שם או כאן?
סירובו של נתניהו לפגוש את דונלד טראמפ בארץ, בחורף האחרון, מעיד שהוא לא החשיב את המיליארדר הניו יורקי כמועמד רציני לנשיאות. כמומחה עולמי לרפובליקנים, נתניהו לא העלה בדעתו – בערך כמו כל שאר האנושות – שטראמפ יתקרב איכשהו לנשיאות. מקובל גם לחשוב שעם כל ההיסטוריה העכורה בינו לבין הדמוקרטים בכלל והקלינטונים בפרט, נתניהו עדיין מעדיף את הרע המוכר, הניתן לתמרון, על פני הרע הלא מוכר, הפרוע, זה שמטיח ביהודים "אני לא צריך את הכסף שלכם".
אלא אם כמו חבריו הותיקים בממסד הרפובליקני, גם נתניהו התחיל להאמין השבוע באפשרות להביס את הילרי. כפי שציין כבר נביא הסטטיסטיקה נייט סילבר, זו לא ההובלה של טראמפ בסקרים האחרונים שצריכה להטריד את הדמוקרטים, כי עלייה של מועמד בסקרים היא תופעה טבעית אחרי ועידת מפלגתו. זו העובדה שטראמפ היה מראש צמוד לקלינטון. מועמד שעלב בכל כך הרבה מיעוטים וציבורים אמור היה כבר לשכב בצד הדרך מחוסל, עם פיגור דו ספרתי ואובדן כל מדינות המפתח. אבל זה לא קרה לטראמפ, והאפשרות להביס את קלינטון השנואה גורמת לממסד לחבור לטראמפ השנוא עליהם לא פחות. כיוון שנתניהו רפובליקני עוד לפני שהוא ליכודניק, אפשר להניח שהדילמה טורדת גם אותו. 2012 לימדה שאין לו יכולת של ממש להשפיע על התוצאות, 2016 גם הוציאה לו את החשק.   
אלוף במילים
סבב ההתנצלויות של גרשון הכהן על ההשוואה בין אופק בוכריס ודוד המלך קטע לרגע תמרון נרחב שהוא מנהל בשנה האחרונה בימין הישראלי. אין שבוע בלי מאמר, מסה או תזה מפרי עטו של מפקד ההתנתקות במיל'. האיש שפינה רבבת יהודים מנסה להסביר לקוראיו בארכנות איך מונעים את ההתנתקויות הבאות. מטורי שיריון הוא עבר לפקד על טורים בעיתון.
מוקיריו של הכהן בימין מסבירים שהוא נכס הסברתי חשוב. זה קצת מוזר: אם קולו כל כך חשוב כדי לנצח בקרב התודעה, איך זה שאת תובנותיו המחכימות הוא שופך בעיקר על קוראי "מקור ראשון" ו"עולם קטן" ולא "הארץ" ו"ידיעות אחרונות", למשל? האם גם במלחמות הוא דוהר עם חייליו לתל אביב במקום להתקדם לכיוון ביירות?
סביר יותר שהכהן חוטא בכתיבה כדי להלבין את חטאי העבר שלו. לא פחות משחשוב לו למנוע את ההתנתקות הבאה, הוא מנסה להטביע את זכר ההתנתקות ההיא בנהר שוצף של מלל. האלוף במיל' הוא מאז ההתנתקות אדם אומלל: במבחן חייו הוא כשל, ומאז הוא מבקש לרכוש מחדש לגיטימציה.
לא מאוחר להזכיר: הכהן תמך בכל לב בסרבני מלחמת לבנון הראשונה. "מעשהו של אלי גבע עוד ישמש מופת לאנשי צבא. הוא היה מוכן להקריב אהדה, תהילה וקריירה. כדי לקום להצדיע לעקרונות חייב אדם להיות גיבור".
דור אחר כך, בסטנדרטים שהוא עצמו הציב, הכהן היה גיבור קטן מאוד. הוא הסכים מרצונו החופשי לפקד על מהלך שלא האמין בו, ועוד פיזר חיוכים ציניים למצלמות הסרט "גשמי קיץ" שתיעד את המטכ"ל של 2005. שנה אחרי ההתנתקות עוד הכחיש פרסום מדויק של העיתונאי דאז ינון מגל, לפיו אמר בניחום אבלים אצל משפחת מורנו: "ההתנתקות הייתה פשע ואני הייתי שותף לפשע נגד העם היהודי". לפעמים האמת פשוטה בהרבה ממאמר של אלפיים מילה: בלבנון הכהן תמך בסרבנות, בגוש קטיף מילא את הפקודה בהתלהבות, וזה כל הסיפור. למרות שכמה קוראים אולי סוברים אחרת בטעות, אחד מיצרני המילים הגדולים במדינה טרם הצליח להוציא תחת מקלדתו את המילה הקטנה "סליחה".
אם יש יעד פוליטי אחד לראש הממשלה בחודשים הקרובים, הנה הוא: אישורו של דו"ח פילבר בממשלה ובכנסת. מאחורי צמד המילים הזה מסתתרת רפורמה שאפתנית, עצומת ממדים, שתטלטל את שוק הטלויזיה והפרסום בישראל. יש בה את כל המרכיבים שנתניהו אוהב: הגברת התחרות, מיגור המונופולים והדובדבן שבקצפת, הפוקימון הנחשק –  פירוק מוקדי הכוח השנואים כל כך בעיניו של התקשורת הישראלית הממוסדת, הישנה והשמאלנית.
דו"ח פילבר ב-2016 הוא מבחינת נתניהו מה שהיה מתווה הגז ב-2015: מיזם פוליטי בעדיפות עליונה שאליו מוכפפים כל שאר השיקולים הפוליטיים ובדרך להגשמתו כל האמצעים כשרים.
תקלה מבצעית חמורה קרתה השבוע לנתניהו: הכוח נחשף בדרך אל היעד. מה שיכול היה לעבור בכנסת כעוד נושא עם עניין ציבורי מוגבל, בין רפורמה בקרנות הפנסיה לשינויים בתקציב הרווחה הולך להפוך לנושא הפוליטי הנפיץ של החורף הקרוב. מפעולת קומנדו בחתימה נמוכה, באישון לילה, זה הופך לקרב שריון כבד באור יום מלא.
וזה קרה רק באשמת נתניהו, ובגלל שני כלי תקשורת כמעט זניחים בהשפעתם: ערוץ הכנסת ותאגיד השידור הציבורי. בניגוד לתיאוריות הקשר הענפות, נתניהו לא יזם את הצרת צעדיו של הראשון ולא התניע את הניסיון לסגור את השני. כשמירי רגב דיברה השבוע בממשלה על הצורך לשלוט בתאגיד וכשדוד ביטן הציע לבטל אותו, זה לא קרה בשליחות נתניהו ולא מטעמו.
לא בשליחותו מראש, אבל בעידודו בדיעבד. האובססיה שלו לתקשורת גרמה לו לשכוח את המבצע שעליו הוא לפקד ולהיגרר בעקבות כמה חיילים זוטרים שלו לסמטאות האחוריות של השידור הציבורי. מה גרם לליכוד להתנפל בחמת זעם כזו על תאגיד שידור שטרם קם? למה אתר "מידה", שהפך מאתר ימני מרענן לסניף של דוברות הליכוד, התחפש השבוע לבלוג של קונספירטורים והסביר איך התאגיד כולו מלא במרגלים של נוני מוזס? מה פשר השקעת הזמן הלא פרופורציונלית בערוץ טלויזיה שעושה מאמצים כנים לשמור על איזון, שהעומד בראשו כבר הוכיח כמנהל גלגלצ אומץ לב להתעמת עם הברנז'ה המוזיקלית והתקשורתית של ישראל? ומדוע עיתונאי ימין שזועקים בכל פעם בצדק על ניסיונות לסתום את פיהם שותקים כמו דג מלוח כשפוליטיקאים מימין סופרים כיפות ומתנכלים לעיתונאים שבהם אלעד טנא, אוריה אלקיים, יאיר שרקי ועידית בן יאיר? האם גם היושרה שלהם יצאה לפגרת קיץ?
התוצאה של הניסיונות לחסל את התאגיד ולהותיר בחיים את רשות השידור העבשה והמוטה-פוליטית היא שלנתניהו אין כרגע יכולת פוליטית להעביר את דו"ח פילבר, החשוב בעיניו פי כמה. נפתלי בנט ומשה כחלון, ואיתם רחל עזריה, איילת שקד, רועי פולקמן ואחרים יתקשו מאוד להצביע בכנסת בעד המהלך. בצדק או שלא, הודות לפרשת התאגיד, הוא כבר לא ייתפס כמו עוד רפורמה כלכלית משמעותית אלא כקרב האחרון על הבסטיליה של חופש הביטוי. נתניהו לא מתכוון לוותר, תודה ששאלתם, אבל את יתרון ההפתעה הוא כבר איבד.
 
מחשב מסלול מחדש
עם שני מאבטחים, כיאה למי שבראשו הסודות הכמוסים ביותר של מדינת ישראל, ימריא בימים הקרובים משה יעלון לסיבוב ארוך בחו"ל. בשבועות הקרובים הוא יבלה במסע הרצאות באוסטרליה, ואחר כך כעמית מחקר במכון וושינגטוני נודע. מסע הבחירות המוזר שלו ייצא להפוגה ממושכת.
כשיחזור, הוא יצטרך לחשב מסלול פוליטי מחדש. שר הביטחון לשעבר נשמע השבוע מודע עד כאב לעובדה שיועצי הליכוד – אבל בעיקר נאומיו שלו – מיקמו אותו בתודעת הקהל הרבה שמאלה מעמדתו האמיתית. השבוע הוא נשאל: "האם התנועה שלך תהיה מפלגת ימין?".
"ימין ימין", השיב. "אלא מה?".
יעלון מבין כנראה שנאומיו לצד אהוד ברק ובני גנץ בכנס הרצליה היו שגיאה. הוא גם טוען שלא הובן, או הוצא מהקשרו, בנאום שהתפרש כמתקפה כוללת על ההקצנה של הציונות הדתית. הוא לא התכוון לזה, וגם לא התכוון לגבות את השוואת החברה הישראלית לתקופת הנאצים כפי שהתפרש מדברי סגן הרמטכ"ל, ולא התכוון לאגף את נתניהו משמאל.
תכנית העבודה הפוליטית של יעלון היא להתבסס על קולות מצביעי הימין, עם תגבורת של מצביעי השמאל-מרכז שיראו אפשרות להדיח את נתניהו. הוא מגחך על השמועות שהפיצו כמה מועמדים בעיני עצמם לפיהם הציע להם מקומות ריאליים. אין לו כוונה למכור סחורה על הקרח של 2019 באוגוסט 2016. המועמדים שלו יהיו ברובם המכריע אנשי ימין מובהקים, לא שמאל או מרכז.
יותר מזה: הוא לא מעלה על דעתו אפשרות שירוץ יחד עם יאיר לפיד, ודאי שלא כמספר שתיים שלו. פרוטוקול הממשלה הקודמת עוד זוכר כמה מההתגוששויות שלו כשר ביטחון עם שר האוצר. רב אלוף יעלון לא מתכוון לרוץ תחת סמל ראשון לפיד, וגם לא איתו.
את תהליך התיקון שנועד להחזיר אותו לחיק הימין הוא החל בשבוע שעבר, בנאום שהזכיר את התנגדותו לפינוי ולו של מתיישב בודד ברחבי יהודה ושומרון. אבל יידרש לכך הרבה יותר מנאום אחד. פוליטיקאי בולט שמוזכר כמועמד למפלגת מרכז-ימין נפגש איתו לאחרונה והתרשם שיעלון, עם כל יתרונותיו, הוא מועמד בלתי-נהיל. הדרך לראשות הממשלה עוברת במסר אחיד, התחמקות מנושאים נפיצים ונכונות למשמעת קמפיין. ויעלון, לאורך כל תפקידיו הציבורים מראשות אמ"ן, דרך הרמטכ"לות ועד משרד הביטחון נראה כחובב של טיולי בין ערביים בשדות מוקשים.
מפלגות אווירה בימין לא הצליחו במיוחד עד היום. אם יעלון רוצה באמת להביס את נתניהו, הוא יידרש לבחון בקרוב אפשרות שנראית בלתי אפשרית: ריצה משותפת עם נפתלי בנט.
כן, אותו בנט שניסה לקחת ממנו את תיק הביטחון, אותו שר שכינה עשרות פעמים "טוקבקיסט" ואותה מפלגה שפרסמה הודעה חגיגית ביום שבו סולק מהקרייה. האינטרס הפוליטי של בנט הוא להתמרכז, להיפרד מתקומה ולרוץ עם מועמדים חילוניים ליברליים. האינטרס הפוליטי של יעלון הוא להישען על בסיס אלקטורלי איתן ולהיכנס למערכה על ראשות הממשלה כשתעמולת הליכוד לא יכולה להאשים אותו בשמאלנות. את האפשרות הזו יעלון דווקא לא פוסל. הוא אמנם לא פוליטיקאי רגיל, אבל כבר לא עד כדי כך חריג.
האמריקנים מכירים היטב את הביטוי "הפתעת אוקטובר": אירוע דרמטי, בלתי צפוי, שמטלטל את מערכות הבחירות. בחירות לא צפויות בישראל בסתיו הקרוב, אבל למרות זאת, ואולי בעצם בגלל, עולה השאלה: האם הרצוג ונתניהו מתכננים לנו הפתעת אוקטובר בדמות ממשלת אחדות?
טוב, לא בדיוק ממשלת אחדות. העיסקה המדוברת עכשיו היא אפילו לא העכבר שנאכל על ידי החתול כדי להשפיע מבפנים, כמו בבדיחה הישנה. מדובר על שליש עכבר, במקרה הטוב. לפני מאה יום התפוצץ המו"מ בין הרצוג ונתניהו. יו"ר המחנה הציוני נשבע אז שזהו. זה נגמר, והפעם לתמיד. אבל בפועל, מאז ועד עצם היום הזה המגעים בינו ובין ראש הממשלה לא פסקו לרגע גם אם טרם הבשילו.
רבים תוהים למה עכשיו, בשיא החום והפגרה, השניים האלה עוד טורחים להיפגש. הרי כניסה לממשלה, אם תהיה, תתבצע רק עם פתיחת המושב, באוקטובר. התשובה היא שהרצוג הפנים בשבועות האחרונים עובדה פשוטה שכולם חוץ ממנו הכירו בה זה מכבר: השנה הקרובה היא האחרונה בהחלט שלו כיושב ראש מפלגת העבודה. גם הקרובים ביועציו כבר הבהירו לו שתם הטקס: ראשו יותז בפריימריז הקרובים להנהגת המפלגה. לא תהיה לו הזדמנות נוספת להיות שר. אם יחכה עם המו"מ לאוקטובר זה כבר יקרה רגע לפני הבחירות למזכ"לות, לועידה ולמי יודע אילו עוד גופים במפלגה הזו, שכורעת תחת עומס מוסדותיה. מה שאפשר לעשות בקושי עכשיו, אי אפשר יהיה לעשות אחר כך.
הסיבה השניה היא שבאופן אבסורדי התמיכה בכניסה לממשלה בקרב בכירי העבודה עולה ככל שההצעה של נתניהו מתכווצת. עכשיו, בלי תיק הביטחון ברוטציה ובלי תיק הכלכלה, יש יותר ח"כים שמבהירים להרצוג בשקט שיתייצבו לצידו. אצל חלקם זה נובע מההבנה המייאשת שיותר גרוע משמונה מנדטים בסקרים כבר לא יכול להיות. אצל אחרים מיאוס יסודי יותר מהאגף הרדיקלי של המפלגה. המאסנו את עצמנו על הציבור, אמר אחד הח"כים שהתנגד באביב לכניסה לממשלה אבל עכשיו תומך. נהיינו אויבי המגזר העסקי, אופוזיציה תמידית. אולי הגיע הזמן להיפרד מחלק מחברינו.
מהיכרותנו את הקליינט נתניהו, הפרידה הזו היא הסיפור האטרקטיבי באמת מבחינתו. הרי כניסת כל המחנה הציוני לממשלה, או למצער כל העבודה, היא אירוע בלתי משתלם מבחינתו: בשביל מה לקחת תיקים מכל השותפות הקואליציוניות ולשנמך שניים שלושה ליכודניקים אם ממילא בתוך שמונה-תשעה חודשים שר החוץ הרצוג יודח ויו"ר העבודה החדש יוביל את מפלגתו מחוץ לממשלה? הזעזוע הזה לא רק שלא יאריך את חיי הממשלה אלא יקצר אותם.
אלא אם מדובר בצירוף של שמונה חברי כנסת, במתכונת העצמאות. 4-5 תיקים, ועוד סגנות שר וראשות ועדה יבטיחו נאמנות מוחלטת לשלוש שנים קדימה. בסיוע השמינייה הזו נתניהו גם ישקם עיקרון קואליציוני ותיק שלו לשימור קואליציות: לדאוג שהן תהיינה גדולות מספיק כך שאף שותפה לא תוכל בעזיבתה לפרק את הממשלה. צירוף ליברמן פתר את בעיות האורן חזנים, אבל אנחנו עדיין במרחק שותף עצבני אחד מבחירות. הכנסת הרצוג תעניק לממשלה לא רק איכות חיים אלא גם תוחלת חיים. צריך גם להודות שאמירותיו של הרצוג על חוסר התוחלת בפתרון שתי המדינות, כמו גם הפער המתרחב בין אגף איתן ברושי ואגף סתיו שפיר, מעניקים לפילוג הזה חצי צידוק אידיאולוגי. לבטח יותר מזה שהיה להקמת העצמאות.
אם כל זה כל כך הגיוני, איך זה עוד לא קורה? האפשרות הראשונה, הסאטירית משהו, היא להאמין להרצוג שחילוקי דעות מהותיים מונעים את כינון הממשלה. שתי האפשרויות היותר סבירות הן שהרצוג טרם מצא שבעה פורשים, או לחלופין – שהוא עדיין לא מעז לחפש.
שתי הערות אחרונות בהחלט על תדרוכי הקיץ של נתניהו
 
אחרי מות
פואד מת השבוע, אבל הקריירה הפוליטית שלו מתה ב-17 בינואר 2011. באותו בוקר מר ונמהר שבו פירק אהוד ברק את מפלגת העבודה, נאלץ בנימין בן אליעזר לעזוב, הפעם לתמיד, את ממשלת ישראל. כמו כל שכיר במשק שעלה על הטריק, גם זו הייתה התפטרות בדין פיטורים. ככל שזה היה תלוי בו הוא היה נשאר לנצח בממשלת הליכוד. שבועיים בלבד אחר כך אושפז בשל סיבוך בריאות וכמעט מת.
הנה הנתון החשוב באמת: מ-1999 ועד 2011 החזיקה העבודה בשלטון שנתיים בלבד, אבל למעט שנתיים, פואד כיהן לאורך כל אותה תקופה כשר. הוא שירת תחת ממשלות ליכוד וקדימה ושוב ליכוד. אלה היו שנות חיסולה של העבודה כאלטרנטיבה שלטונית, השנים שבהן נמחצה בין ארגזי המתפקדים ומעטפות המזומנים. בהקשר הפוליטי, הפואדיזם הוא ניתוק הקשר בין השלטון לשררה: ההבנה שאפשר בלי קולות אבל עם וולבו, לא לקבל מנדט מהעם אלא תיק מהקואליציה. הליכוד מעולם לא הצטרף לממשלה שלא עמד בראשה, העבודה תמיד שקלה להצטרף, והתוצאות ידועות. כשויתרה על השלטון לארבע שנים זכתה לאמונם של 800,000 מצביעים. רובם בורח מאז, כשמסתבר כמה אפשר להוציא את העבודה מהממשלה אבל לא את תאווות השלטון מהעבודה. יצחק הרצוג סיפר השבוע בלוייתו של בן אליעזר שבשנה האחרונה נהג לפקוד את ביתו של פואד אחת לחודש ולשמוע את עצותיו הנבונות. ככל הידוע, בן אליעזר עודד את הרצוג במאמציו החוזרים ונשנים להצטרף לממשלת נתניהו.
1.	כשבנימין נתניהו נקלע לעימותים בין חרדים לחילוניים בממשלתו ב-2009, הוא כינס את הניצים בחדר אחד, ואמר להם כך: ויכוחים על כסף אני יכול לפתור. ויכוחים על עקרונות – לא. המשבר הנוכחי בממשלה חריף במיוחד כיוון שאינו עוסק בכסף, אלא בעקרון העקרונות – מעמד השבת.
2.	בניגוד למה שחושבים חילונים רבים, הפוליטיקאים החרדים משלימים בשנים האחרונות עם כרסום משמעותי בסטטוס קוו: מצעדי גאווה צועדים בירושלים, ואף פשקוויל לא מתפרסם. כל עובר אורח בתל אביב רואה אוטובוסים חולפים על פניו בשבת אחר הצהריים. מה קרה דווקא בשבת פרשת "ראה" התשע"ו, הלא היא השבת האחרונה? האם החרדים הקצינו לפתע? או שהנהלת הרכבת החליטה לחלל שבת להנאתה?
3.	מה שקרה הוא שהתנהלות פוליטית שערורייתית העלתה את החרדים על עץ שממנו אינם יכולים לרדת. מה שהחילוני הממוצע לא מבין לגבי החרדים, הוא שהפרהסיה הציבורית הישראלית, להבדיל מזו בריכוזי האוכלוסייה החרדיים, מטרידה אותו הרבה פחות מאשר את הדתי לאומי הממוצע. שירת נשים בטקס יום העצמאות תפריע לרב מ"תקומה" הרבה יותר מלרב מיהדות התורה. בתנאי אחד: שזה קורה בחדרים סגורים. אם מכוונים את הזרקור על ראשי המפלגות החרדיות, ואומרים: תתפשרו בעניין השבת, זה לא יקרה לעולם. עוד לא נולד הפוליטיקאי החרדי שיאמר בגלוי: אני מסכים לחילול שבת.
4.	מי כיוון את הזרקור אל החרדים? כאן מתחיל סכסוך כץ-נתניהו. ראש הממשלה אומר: כץ קרא להם ללשכתו לפני שישה שבועות והבטיח להם דבר חסר תקדים: שלא יהיו יותר עבודות רכבת בשבת. הסיבה, לפי נתניהו, היא שכץ היה משוכנע אז שהחקירה הפלילית נגד נתניהו תוביל להדחתו, והחל לתפור חליפות וקואליציות. כץ, מנגד, טוען שראש הלשכה החדש של נתניהו, יואב הורביץ, ניסה לפתור את משבר השבת כמו שהוא מכיר מעולם העסקים שממנו הגיע: חדר משא ומתן. מה שהוא לא הבין, זה שפוליטיקה זה לא עסקים. מתוך 600 עובדים ממשלתיים בממוצע בשבת, רק מאה הם בתחום התחבורה. מה יעשו החרדים עכשיו? ישתקו את כל המדינה מדי סופ"ש?
5.	כמובן שסכסוך כץ-נתניהו, שני אנשים שלא שומרים תרי"ג מצוות, לא נוגע רק לשבת המלכה. בחמישי האחרון החליט ראש הממשלה לפטר את ישראל כץ, ונסוג בו ברגע האחרון רק בלחץ מקורביו שהסבירו לו שהדבר האחרון שהוא זקוק לו זה עוד בכיר שיעזוב את המפלגה. באותו ערב שודר בערוץ 2 ראיון שבו קורא לו השר ישראל כץ לוותר על תיק התקשורת. נתניהו רתח. גם כך הוא משוכנע שכץ חותר להדיחו. שלטונו של נתניהו בליכוד לא תלוי בתכך כזה או אחר במזכירות הליכוד, ולכן אפשר להניח שנתניהו עובר את אותו התהליך שעבר צה"ל באינתיפאדה השנייה: מדי שבועיים-שלושה בישרה אוגדת איו"ש על חיסולו של ראש הפת"ח בג'נין. זה לא היה הישג מבצעי כה מזהיר, כמו העובדה ש"ראש הפתח" הוא פשוט היחיד שנשאר אחרי שכל היתר חוסלו.
6.	בשתי הזדמנויות בדור האחרון רשמו הפוליטיקאים החרדים הישגים מדהימים: בתחילת העשור הקודם הם העבירו את את חוק הלפרט שהזניק את קצבאות הילדים, ובתחילת העשור הזה הטבות דיור מפליגות לזוגות צעירים חרדיים. מרוב שהצליחו, הגיע לפיד. ב-2003 סילק אותם האב מהממשלה, וב-2013 – הבן. רק לפרוטוקול: עצירת כל עבודות התשתית בישראל במהלך השבת היא הצלחה חסרת תקדים של הפוליטיקה החרדית. לאן היא תביא את לפיד הפעם?
שמש כבר החלה לנטות במערב ביום שישי האחרון כשהשר יעקב ליצמן צלצל אל ראש הממשלה, ובפיו מסר מרבו, האדמו"ר מגור. אם תהיה ולו עבודה אחת בשבת הקרובה, הממשלה תלך קאפוט בראשון. לכל שבת יש מוצאי שבת. מאיומים של בנט או כחלון נתניהו לא היה מתרגש כל כך, אבל כשליצמן מצלצל, כולם יודעים שזה רציני. הודעתה הנזעמת, הכמעט אלימה של לשכת ראש הממשלה נגד שר התחבורה הייתה בגדר סדנה לפריקת כעסים: לא ישראל כץ איים לפרק את ממשלת נתניהו.
לכן, כשראש הממשלה פתח את ישיבת הממשלה במשפט: "שרים נועדו לפתור בעיות, לא לייצר אותן", ליצמן הוא היחיד בעולם שחשב שהמשפט הזה יועד אליו ולא לכץ.
פסיקת בג"צ על העבודות וסקר מינה צמח על התחזקות לפיד ציננו משמעותית את הרצון החרדי במדנים. אין דבר מסוכן יותר למפלגות החרדיות מאשר המפלגות החרדיות: ספק אם מאז המחאה החברתית נקלע נתניהו לסכנה ציבורית כמו בתמונות פקקי הענק של יום ראשון. הפעם אלה לא הערבים שנוהרים באוטובוסים, אלא החיילים. ורוב הציבור משוכנע שזה בגלל ראש הממשלה. בשתיקתו, התגלה ישראל כץ כיריב קשה יותר בדעת הקהל מאשר ציפי ובוז'י בבחירות.
נתניהו ידוע כאדם עם יד קלה על השפופרת: כשיש אירוע שטעון לדעתו התערבות, הוא יצלצל בבוקר ובערב, בשעות הקטנות של הלילה ומאירועים גדולים בחו"ל. אבל מאז פסיקת בג"צ ועד סגירת הגיליון אתמול לפנות בוקר הוא לא יצר קשר עם השר חיים כץ, מחזיק תיק העבודות בשבת.
יש לכך שני הסברים אפשריים: הראשון, שנתניהו לא מודאג. הוא יודע משהו שאנחנו לא על מפלס האיומים של המפלגות החרדיות, והבין שהן ימצאו דרך לחיות עם עבודות בקנה מידה מוגבל. השני הוא שנתניהו בעצמו לא יודע מה עדיף לו: ביצוע העבודות ברכבת יערער את יסודות הקואליציה, אבל הסקרים הוכיחו שביטולן יפגע בו קשות בציבור. אז הוא מחזיק את הטלפון ביד, ולא מתקשר.
 
כמה נקודות בעקבות הסקר האחרון
1.	עכשיו ברור למה השקיע נתניהו כל כך הרבה שעות בקיץ האחרון במתקפה אכזרית על בנט. מאתיים אלף המצביעים שנטשו את הבית היהודי לטובת הליכוד ב-72 השעות האחרונות של הבחירות חוזרים אליו בהדרגה אחרי שנה וחצי. צריך לזכור, עדיין, שבנט חזק בסקרים אבל לא מצטיין בקלפי, ואם לא ישפר את הרגל המסיימת שלו בקמפיין הבא יסיים שוב בתחושת חמיצות. לפיד, אגב, בדיוק להפך: הוא בדרך כלל חלש בסקרים. האם 24 הם רק ההתחלה?
2.	בנט ולפיד הם אחים לא רק בברית הנושנה ההיא אלא גם בסקרים: כשהבית היהודי זינק ב-2013, גם יש עתיד זינקה, וכשלפיד התרסק בבחירות האחרונות גם בנט צנח. זה לא רק צירוף מקרים אלא משהו עקרוני יותר: התחזקותם מעידה בדרך כלל על מיאוס מסדר היום הישן והשנאות הישנות שהמייצגים שלהם הם הליכוד והעבודה. לכן, ברית לפיד-בנט היא לא (או לפחות לא רק) צירוף אינטרסים פוליטי. זו הדרך היחידה הנראית באופק של לפיד להפוך לראש הממשלה. סביר יותר, כמובן, שבנט ינצל זאת בסוף כדי לכפות על נתניהו ריצה משותפת במתכונת הליכוד-ביתנו. גם הברית האמיצה מאוד שהוא כרת עם דרעי וליצמן תקשה על חבירה ללפיד.
3.	בשנה האחרונה, מדי שלוש שעות דפק יועץ כזה או אחר על דלת לשכתו של לפיד בכנסת ואמר לו שהאסטרטגיה של טליתות ומתקפות על "הארץ" היא אסון שיבריח את בוחריו הנאמנים, אנשי מרכז-שמאל חילוניים. אבל לפיד נצמד לאסטרטגיה שהתווה יחד עם יועצו האמריקני מארק מלמן, והשבוע הסתבר שהם צדקו. למה? אפשר להניח שתומכי לפיד מגיבים על שבירתו ימינה כמו שמגיבים תומכי נתניהו על נאום בר אילן: הם ימשיכו להצביע לו, כי הם לא מאמינים לזה.
4.	המסקנות בסקרי העומק של יש עתיד הן שכל יום שעובר מוריד קצת מהתמיכה בנתניהו, אבל משמעותי יותר: מוריד מסדר היום הישן, המדיני בטחוני. זו נקודה קריטית, כיוון שבאיזור המדיני יש לנתניהו ולימין יתרון מובהק, יציב, ובלתי ניתן לערעור על המרכז והשמאל. הסיפור של יש עתיד יהיה אחר: הוא יציב את יש עתיד כמפלגה שדואגת לציבור, ולא לעצמה כמו הליכוד או העבודה. בניגוד לרושם שנוצר בטעות, הטליתות לא נועדו לאפשר קואליציה עתידית עם החרדים, אלא למשוך את מצביעי הימין הרך, ברובם מסורתיים. יחליט כל אחד באיזה מובן, אבל אפשר לסכם השבוע שלפיד מתחזק.
קרשנדו פוליטי
במגרשי גריטת המכוניות בטח מסתובבות עדיין כמה סקודות חבוטות משנות התשעים כשבגבן הסטיקר הדהוי "יציאת צה"ל מיו"ש הכרעה גורלית – רק העם יחליט". זה היה סתיו 1995, הכנסת אישרה זה עתה את הנסיגה מערי יהודה ושומרון הפלסטיניות באחת ההצבעות הדרמטיות בתולדותיה: 61 בעד, 59 נגד. הימין האמין שהדרך לעצור את הנסיגה היא קיומו של משאל עם.
בסוף לא העם החליט, אלא יגאל עמיר. רצח רבין כיבה את המאבק הציבורי באוסלו. אבל בכל הזדמנות מאז הימין ניסה להעביר את ההכרעות על הסכמים ונסיגות מהכנסת אל הציבור: זה הימין שניסה להעביר חוק משאל עם על הגולן החל ב-1995 ועד אישור החוק ב-2011. המתנחלים הם אלה שהדהימו את שרון ואת המערכת הפוליטית כולה כשניצחו במשאל המתפקדים על ההתנתקות וכמעט קברו את התכנית. אין פלא ששרון מוכה הטראומה סירב בתוקף לכל הצעת פשרה לקיים משאל עם לאישור הנסיגה. הסקרים העניקו רוב יציב של כעשרים אחוז לתומכי התכנית, אבל ראש הממשלה בגיבוי משמאל ידע שזה רוב פריך מאוד. "הימין יעבור מבית לבית והשמאל יילך לשתות אספרסו בים", תמצת אז את הטיעון אחמד טיבי.
גם הקרשנדו הפוליטי של ההתנתקות התרחש על רקע דרישה מימין למשאל עם: נתניהו, יחד עם שרי הליכוד לבנת, נווה וכץ הציבו לשרון אולטימטום: קיים משאל עם או שנצביע נגד בכנסת. בסוף הם התקפלו במה שנודע לימים כפוטש בננה. זה היה המשאל שלא נשאל. אפילו יו"ר הכנסת דאז, ראובן ריבלין, חזר בו מהתנגדותו החריפה והעקרונית לדילוג אל הציבור מעל ראשו של הפרלמנט הכנסת ותמך במהלך.
אז איך התעוררה השבוע דווקא משמאל הדרישה למשאל עם? ולמה הימין מתנגד? הסיבה היא שבדרך כלל את המשאל יוזם לא זה שהעם בעדו, אלא זה שהכנסת נגדו. משאל העם היה המוצא האחרון של הימין אחרי שהנסיגות אושרו בכנסת בעשורים האחרונים. ההתלהבות הייתה בצידו, אבל הרוב הפרלמנטרי נגדו. זה בערך מה שקורה עכשיו לשלום עכשיו ושאר התנועות שתומכות במהלך: הן מבינות שמהכנסת, עם גרעין השליטה של הליכוד והבית היהודי, לא תצמח שום יוזמת נסיגה. אם כבר, מבוא לסיפוח. מי שניצח אחרי תשעים דקות אף פעם לא מבין למה הוא גם צריך הארכה.
אם הבחירות הקרבות באמריקה הן ניסוי ענק בפוליטיקה, דונלד טראמפ הוא קבוצת הביקורת. ללא מערך שטח, עם אפס דולרים בתשדירי טלוויזיה לעומת 52 מיליון דולר של קלינטון, ללא מאגרי טלפונים וכתובות דואל של בוחרים, עם מנהל קמפיין ללא כל ניסיון ארצי משמעותי. אם טראמפ יזכה בנשיאות ארצות הברית, התוודה יועץ של המועמד לשעבר מרקו רוביו, אפשר לסגור את מקצוע היועץ הפוליטי.
לא בטוח שצריך לחכות בשביל זה לתוצאות הבחירות. כתבה נרחבת ב"אטלנטיק" האמריקני קורעת לגזרים את המקצוע, על כל השטיקים והטריקים שיובאו גם לכאן, במבטא ניו יורקי ועם כל השטיקים והמצגות.
נתחיל מהמסקנות. מחקרים שבוצעו החל בשנות התשעים גילו את העובדות הכואבות הבאות: שיחות הטלפון המוקלטות או הדיוור הישיר לא שינו את שיעור ההצבעה (מכה כואבת לתחקיר שביצעתי בזמנו על בחירות 2015). מי שזכו לשיחות או מכתבים לא הצביעו בשיעור שונה ממי שלא קיבלו אותם; שלטי חוצות מעולם לא שיכנעו אפילו אדם אחד להצביע אחרת משתכנן. כך גם שלטי התמיכה על המדשאה בחזיתות הבתים, תפארתה של אמריקה. אפילו היהלום שבכתר מטה אובמה, מאגרי המידע המפורטים על כל מצביע ומצביע באמצעות טכנולוגיות פורצות דרך, מתגלה כזניח: בפלורידה, למשל, הוא ניצח ב-2012 בפער של כ-70,000 קולות. מערך הנעת המצביעים שלו אחראי בחישוב מחמיא ל-8,000 בלבד. אובמה היה מנצח גם בלעדיהם. המערך הזה, שהועתק בחלקו לישראל על-ידי וי-15, מככב בסיוטי הלילה של נתניהו. הוא הסיבה העיקרית לחוק שמקדם הליכוד בימים אלה ונועד לחסל את ארגון השמאל הזה ודומיו. אם נתניהו קרא את הכתבה הוא ידאג פחות.
מילא התוצרים, גם היועצים עצמם מתגלים כמרכיב שולי עד לא קיים: "הסיפורים של היועצים האסטרטגיים על עצמם ועל הצלחותיהם נופחו", נאמר בכתבה. "האסטרטגיות שלהם יכולות לסייע להכריע מירוץ צמוד מאוד, אבל לרוב השפעתם שולית". היועץ הדמוקרטי בוב שרום הצליח לסיים שבעה מירוצים לנשיאות בצד המובס; הסוקר ג'ון מקלוקלין (שעבד אגב גם עם נתניהו בבחירות האחרונות) נוהג להעניק למועמדים מידע שגוי. זה תואם גם את התוצאות בארץ שוב, ושוב, ושוב.
אז למה זה מצליח, שואל האטלנטיק, ועונה: כי סוקרים מקבלים תשלום פר סקר, חברות מסרונים – פר מסרון. יש להם תמריץ כספי לקדם את שירותיהם, בין אם זה עוזר או לא. הייעוץ הפוליטי התפתח לא בגלל שהוא יעיל במיוחד, אלא פשוט כי המיליארדים צריכים ללכת לאן שהוא. יועצים אסטרטגיים מצליחים ככל שהם בטוחים יותר בעצמם, ובעיקר – ככל שהמועמד מודאג יותר, זה מה שהוא מנצל. ובקיצור, היחידים פחות או יותר שיועצים אסטרטגיים מצליחים לשכנע אלה המועמדים עצמם.
אלה חדשות טובות בסך הכל לדמוקרטיה. בניגוד לדימוי בכמה סדרות או טורים, המצביע איננו אזרח קשה יום שנוכלים בחליפות שלושה חלקים משחקים לו במוח מרחוק. הוא מגיע לבחירות מצויד במידע ומבושל פחות או יותר בהצבעתו. העימות הוא אירוע טלויזיוני מרתק, אבל בעידן של הצפת מידע הוא כבר לא אירוע פוליטי חשוב. כך גם, ביקום מקביל, תשדירי התעמולה שלנו. ההחלטה על ביטולם השבוע הגיעה עשרים שנה מאוחר מדי.
כשבירכו זה את זה לשלום שלשום, בפעם האחרונה, הנשיא אובמה וראש הממשלה נתניהו נפרדו בתיקו אחת. אובמה ניצח במאבק על איראן, נתניהו – במאבק על פלסטין.
זה היה תיקו רב נפגעים. אובמה נכווה ברותחים של הסכסוך העקר והמייאש על עתיד יהודה ושומרון. כשנכנס למשרדו זה עוד כונה "הסכסוך המזרח תיכוני", אבל מאז הסתבר שבמזרח התיכון יש טוענים רציניים בהרבה לכתר. הוא לא הבין את האיזור ולכן נשא את נאום קהיר האומלל ולא את עילת המאבק ולכן התעקש על הקפאה מיותרת, ובעיקר לא הבין את הציבור הישראלי ולכן התבזה בנסיונות כושלים להפיל את נתניהו. שני הויתורים הגדולים של ראש הממשלה, נאום בר-אילן וההקפאה שבעקבותיו, מתגלים בדיעבד כהקרבת רץ או צריח בשביל המט הסופי.
אבל גם נתניהו חטף. הוא הסתבך בקרבות רחוב מיותרים על גבעת הקפיטול רק כדי להפסיד בהצבעה על ההסדר האירני, הכעיס רבים מידידיו במפלגה הדמוקרטית ולא הצליח לבלום את המגמה המדאיגה של הפיכת ישראל לנושא מפלגתי. בתום שבע שנות כהונה איראן קרובה יותר מאי פעם בעבר לפצצה, וישראל רחוקה יותר מאי פעם ממתקפה.
לכאורה, זה עדיין לא נגמר. נתניהו שידר בחודשים האחרונים דאגה עמוקה מגול כואב בזמן הפציעות, בדמות הימנעות אמריקנית מוטו במועצת הביטחון על הכרה היסטורית במדינה הפלסטינית. אבל אפשר לשער שהוא לא מאוד מודאג. עובדה: במאי האחרון הוא הסביר לעמיתיו בימין שהנסיונות לבלום מהלך  כזה מחייבים את צירוף לבני והרצוג לממשלה, רק כדי להכניס פנימה דווקא את ליברמן. השבוע, כשהתפרסם המכתב ששיגרו 88 מ-100 סנאטורים לאובמה בתביעה להימנע ממהלכים חד צדדיים, התברר שהרוב של נתניהו בגבעת הקפיטול גדול יותר מזה שבגבעת רם בירושלים. הוא יודע את הסוד על נשיאים אמריקניים בשלהי כהונתם: ככל שהם משוחררים יותר מחישובים פוליטיים, כך קטנה יכולתם לעשות מה שרצו שמונה שנים. כשהם יכולים הם לא רוצים וכשהם רוצים הם כבר לא כל כך יכולים.
 
 חפש באנטרקטיקה
מקרב כל נוטלי פסק הזמן, פורשי הכנסת, מתפטרי הממשלה, הרוב המכריע לא מצא את עצמו בחוץ. מדרעי ועד סילבן, מכחלון ועד פירון, הם גילו שהמיומנויות שכל כך הועילו להם בפוליטיקה לא שוות הרבה בחוץ. רוב הפוליטיקאים בפרישה די מתגעגעים לכללים המוכרים שהשאירו מאחור. דרעי שנא כל רגע אצל נוחי דנקנר, סילבן שלום טרם מצא את עצמו, כחלון רק חלם על הרגע שיחזור ופירון משחזר בראש את רגעי התהילה הקצרים במשרד החינוך.
כולם, חוץ משניים: אהוד ברק ובנימין נתניהו. שני ראשי הממשלה לשעבר שידרגו את חייהם הכלכליים והאישיים, מילאו אולמות בהרצאות ואת חשבון הבנק בדולרים. בקרב מאבטחי משרד ראש הממשלה המשמרת הנחשקת ביותר היא אבטחתו של ברק בחו"ל. יחידה 770 מעולם לא נראתה במקומות שבהן מסיירים בחורינו המצויינים בשמירה על ראש הממשלה העשירי: שיט עם לוייתנים, טיולים באנטרקטיקה, ג'ונגלים פראיים.
אבל החיידק, החיידק הטורף שנקרא פוליטיקה, לא מרפה. הוא זה שצבע את שלטי החוצות בתמונתו, הוא זה שגרם לברק לחדש את חשבון הטוויטר שלו, לנאום על ניצני פשיזם, לערוך סבב ראיונות וגם פיוס עם האגפים בתקשורת הישראלית ששונאים אותו בגלל פרשת הרפז אבל את נתניהו שונאים יותר.
לאן הוא חותר? האם גם הוא לא מבין שבבחירות הבאות כבר יהיה בן 77? ראש הממשלה לשעבר מכיר היטב את המספרים העגומים: החל מיום סיום ועידת קמפ דייויד, באוגוסט 2000 ועד עצם היום הזה, בסתיו 2016, ברק הוא בלתי בחיר ובלתי אהוד. כמידת סערת הרגשות החיוביים והשליליים שמעורר שמו באליטה תקשורתית ופוליטית קטנה, כך מידת האדישות בציבור הרחב.
ברק יודע זאת, ולכן אפשר לנחש שהוא לא מתכנן כרגע קאמבק, אלא הכנה לקאמבק. בגילו ובמעמדו אין לו כוונה לחזור אלא למשרד ראש הממשלה, והוא יודע שהסיכויים שיחזור קלושים. אבל מה אכפת לו שבעולם יודעים שהוא מועמד אפשרי לתפקיד? זה לא רע לעסקים, ולא רע לעניין הציבורי בנאומיו וראיונותיו. ובמקרה הכי גרוע, תמיד תהיה לו אנטרקטיקה.
 
שנת המנוטרלים
בתשע וחמש דקות עלה לדוכן העדים האלוף במילואים עוזי דיין. "עלה לדוכן" הוא ביטוי שגדול על המשפט הזה בכמה מידות. גם מי שמורגל לבתי משפט ישראליים מהוהים יתאכזב לגלות עד כמה הדרמה המשפטית של השנה בישראל היא דלת תקציב. אלאור אזריה נשפט בחדר ישן בבית מוסלמי עתיק וירוק. בחוץ ירוק ערבי, בפנים ירוק צה"לי ובאמצע הרבה פארסה.
החקירה הנגדית מופרעת שוב ושוב ברחש בלתי נגמר מהקהל או בהתנצחויות עם צוות ההגנה. שלושת השופטים, שרק אחת מהם היא שופטת צבאית מקצועית, לא ממש מצליחים לשלוט במה שמתרחש בחדר. "כשיחל הדיון, כולם להימתח להקשב", מצווה פקידת בית המשפט, קצינה צעירה בדרגת רב סרן, ועשרים עיתונאים נמתחים להקשב. כיוון שחציים יוצא תחנת גל"צ הסמוכה, אפשר להניח שזה ה"הקשב" הראשון והאחרון שישמעו בחייהם.
לא רק אזריה עומד למשפט, אלא גם מילת השנה, "מנוטרל". היא פרצה לחיינו בחגי תשרי הקודמים, כדי לתאר את מצבם של המחבלים והמחבלות, הדוקרים והדורסות. מילים, כמו פוליטיקאים, לא צוברות תמיכה במקרה. "מנוטרל" פירושו משהו בין "לא מהווה יותר סכנה" לבין "נורה אבל אנחנו עוד לא יודעים מה מצבו".
עשרות מחבלים נוטרלו עד מוות בשטח. חובשי מד"א והצבא לא מיהרו לטפל בהם. העילה הרשמית והמוצדקת לא פעם הייתה חשש ממטען, אבל ההסכמה שבשתיקה הייתה שלאיש מצרכני התרעות הפוש בבית לא ממש אכפת אם המחבל פצוע קשה, אנוש או כבר מת. תחת המטרייה הסמנטית של "מנוטרל" שכבו עשרות רוצחים ורוצחים-בפוטנציה, חלקם מת בעודו שוכב ממש תחתיה.
אי הנוחות שחשים רבים בצבא ולפי הסקרים גם רוב אזרחי ישראל נובעת בין היתר מהעובדה שהיא מפרקת את הנטרול למרכיביו הראשוניים, והפירוק הזה מאוד לא נוח לצה"ל. אזריה הוא הרי חובש במקצועו הצבאי. מתישהו במהלך המשפט כבר צצה הטענה שגם אם יש שוני משפטי, הרי שאין שוני מהותי בין חובש שיורה במחבל פצוע קשה לבין כזה שמניח לו למות בלי טיפול. זה דיון שלאיש בצה"ל לא נוח לנהל. את המשפט הזה היה צריך לנטרל כבר מזמן בהסדר טיעון סביר.
1. מי שצפה בראיון של ראש הממשלה עם אודי סגל זכה למחזה נדיר: נתניהו, אולי המיומן ביותר בהדיפת שאלות מציקות והיצמדות למה שתכנן להגיד נעצר להרף עין. זה קרה אחרי ההתבטאות שהשוותה למעשה בין הטלפון לאבא של אלאור אזריה והטלפונים להורי חיילים שנפלו בקרב. ראש הממשלה הבין באיחור של חצי שניה את פליטת הפה. הבוקר כבר פרסם חצי התנצלות. ככה זה כשלא מתראיינים שנתיים: המיומנות להדוף שאלות נשחקת.
2. אין טעם לזמן פרשנים משפטיים לאולפן: נתניהו עצמו לא התכוון למה שאמר, כשסירב לנקוט עמדה על המס על דירה שלישית בנימוק שהוא בניגוד עניינים כי גם לו יש שלוש דירות. היו שתי סיבות: העיקרית, היא שנתניהו רוצה להרחיק את עצמו מסוגיית הדיור שמסתמנת ככישלון גם בכהונה הנוכחית. הוא ירצה להישפט בבחירות הקרובות על ביטחון ומדיניות, לא על מחירי הנדל״ן.
אבל הסיבה השניה מעניינת גם: נתניהו עדיין זוכר איך הבן-יקיר-לו, מתווה הגז, התעכב כמעט שנה בגלל ששר האוצר כחלון פסל את עצמו בטענה של ניגוד עניינים. אתמול הגיעה הנקמה, בטמפרטורה של סורבה: אתה תקעת אותי בנימוק מקושקש? עכשיו אני מחזיר לך.
3. טקס פרסי אופיר היה התנגשות חזיתית של פרובוקציות. הראשונה הייתה ההחלטה להשמיע דווקא בטקס הקולנוע הישראלי שורה מהשיר המתועב של מחמוד דרוויש שמסתיים במילים ״בשר הכובש ישביע את רעבוני״. הכובש, אגב, הוא גם הסטייליסטים והשחקניות והבמאים באולם, שהריעו בטיפשות לגילוי לאומנות שלעולם לא היו מכבדים לו הגיע מיהודי ישראלי. הפרובוקציה הזו נתקלה מיד בפרובוקציה מתוכננת, מצולמת היטב ומתוזמנת של שרת התרבות, בדיוור ישיר למערכות. אבל הביצוע של שתי הפרובוקוציות נהדר, ממש נראה ספונטני. עוד לא מאוחר לחלק להם במשותף את פרס אופיר למשחק.
4. ‏מבצעי השיר השנוי במחלוקת בטקס אופיר אמרו הבוקר בגלצ לרזי ברקאי שאינם רואים בעיה בהשמעתו, כיוון שההתנגדות המובעת בו לכיבוש בשטחים היא עמדה לגיטימית. לצערם, השיר נכתב ב-1964, שלוש שנים תמימות לפני הכיבוש האכזר של יהודה ושומרון. דרוויש מתייחס בו דווקא לכיבוש ת״א וחיפה. ובקיצור: אם דרוויש היה בחיים, הוא עצמו היה מוחה על השמעת שיריו בטקס ציוני באדמת פלסטין הכבושה.
נפלאות הלו"ז סידרו לי בוקר אחד, באביב 2014, פגישה עם ראש הממשלה ומיד אחר כך עם נשיא המדינה, באמצע עוד סכסוך חצי-פומבי ביניהם על התהליך המדיני.
זה היה מאלף.
נתניהו דיבר על בלעג על חזון פרס. "שלום ואהבה עושים בעיניים עצומות", הוא ציטט בסרקזם מהנשיא. במזרח התיכון אסור אף פעם לעצום עיניים, אמר, והוסיף עוד "אף פעם". נביא הזעם המקומי רתח במיוחד על הדרישה שהובילה סיעת פרס במדינה, להפסיק להפחיד ולתת תקווה. תקווה, הוא גיחך, יורה את המילה במלעיל כאילו היה מדובר בדודה דמנטית. ראינו לאן תקווה הובילה אותם באוסלו.
שעה אחר כך, בבית הנשיא, פרס רשף גיצים כשדיבר על ראש הממשלה. "כל הזמן לגיונות! כל הזמן אסונות! קדרו שמינו!", התרתח על נתניהו והחזון הקודר שלו לגבי האיזור. הם התנגשו חזיתית אל מול האומה בנושא התקיפה באיראן ב-2012, אבל השבר האמיתי ביניהם התרחש בחשאי שנה קודם לכן. הנשיא ניהל אז מו"מ חשאי עם אבו מאזן ברשות ובסמכות של ראש הממשלה, רק כדי לשמוע, במכונית מוסווית בדרך לפגישה המכריעה עם הראיס ברבת עמון, שנתניהו התחרט ומבקש לעשות פרסה ולחזור לירושלים. פרס מעולם לא סלח על כך.
הסכסוך הישראלי-פלסטיני היה רק סימפטום של הבדלי ההשקפות האמיתיים ביניהם, בין האיש שרואה שחורות לאיש שרואה ורודות. בין מי שרצה להיזכר כחתן פרס נובל לשלום למי שירצה להיזכר כשומר בטחון ישראל. ובאופן ספציפי יותר: מזרח תיכון חדש או מזרח תיכון חדעאש? כשחושבים על זה כך, בחירות 1996 נראות בדיעבד עוד דרמטיות יותר ממה שהיו בזמן אמת.
הנה משהו ששוכחים לגבי פרס: לא רק הימין הפנה עורף לחזון המדיני שלו, גם – ובעיקר – השמאל. פרס רצה לסגת בשביל השלום, אבל בהדרגה המחנה שלו העדיף לשכוח מהשלום כדי לסגת. אין פלא שפרס הביע חרטה מסוימת על תכנית ההתנתקות שבה תמך מחוץ לממשלת שרון ואחר כך מתוכה: הוא באמת האמין באהבה עם הפלסטינים, לא בגירושים מהם כמו שמציעים היום הרצוג ולפיד.
איזו עסקה אכזרית הציע שר ההיסטוריה לפרס: ככל שהשפעתו קטנה כך האהבה הציבורית אליו גדלה. ככל שירדה התמיכה בחזונו התעצמה התמיכה בדמותו. את הבחירה הסמלית שלו, פרס עשה: על נייר המכתבים הרשמי שלו פרס העדיף להתקרא "הנשיא התשיעי" ולא "ראש הממשלה השמיני".
ערב רגוע אחד
לאורך רוב חייהם הציבוריים נתניהו ופרס דווקא שרו בשני קולות שונים מאוד, אבל בערב יום העצמאות 1995, לפני הרצח ולפני המהפך וההתנתקות ולפני אירן – הם נזכרו היכן נפגשו לראשונה, בהלוייתו של יוני נתניהו ז"ל.
"שמעון התייחס באופן מיוחד לאחי יוני, אבל התייחס גם לי ולמשפחתי בימים של שיא האבל והיגון באופן מיוחד. ואת זה לא אשכח לך שמעון אף פעם", אמר נתניהו בתכנית של דן שילון בה השתתפו ושרו השניים עם עופרה חזה ז"ל.
גם פרס סיפר אז כי בכה לאור נפילתו של יוני נתניהו ז"ל ("לא יכולתי להתאפק"). זה היה ערב רגוע כמעט יחיד בשנים סוערות של מדנים, ותוך זמן קצר האווירה השתנתה: החורף העגום שאחרי הרצח מצא את פרס בן ה-73 ונתניהו בן ה-47 בתפקיד לא מוכר עד אז – מתמודדים בבחירות הישירות הראשונות בתולדות ישראל.
גם פרס סיפר אז כי בכה לאור נפילתו של יוני נתניהו ז"ל ("לא יכולתי להתאפק"). זה היה ערב רגוע כמעט יחיד בשנים סוערות של מדנים, ותוך זמן קצר האווירה השתנתה: החורף העגום שאחרי הרצח מצא את פרס בן ה-73 ונתניהו בן ה-47 בתפקיד לא מוכר עד אז – מתמודדים בבחירות הישירות הראשונות בתולדות ישראל.
מידידות למשבר
ב-2015 אמר פרס ליונית לוי: "אני מעולם לא הצבעתי בשבילו והוא לא הצביע בשבילי". בפועל היה חריג אחד, כאשר נתניהו תמך בפרס לנשיאות ב-2007. לאחר מכן הטיל פרס את הרכבת הממשלה על נתניהו.
כשנתניהו חזר למשרד ראש הממשלה התפתח רומן מאוחר בינו לבין הנשיא הקשיש. ארוחות ערב שבועיות, פגישות תכופות. נתניהו היה מהיחידים שקראו לו שמעון, פרס היה מהבודדים שהשיבו ביבי, ויצא למסעות שכנוע בעולם. האידיליה נשברה כשהתברר שפרס נשאר פרס וגם נתניהו לא מתכוון להשתנות: ראש הממשלה הורה לסובב את ההגה של רכב הנשיא שעשה את דרכו לפגישה מכריעה עם אבו מאזן ברבת עמון.
אבל המשבר החריף ביותר של שניהם פרץ שנה אחר כך, ב-2012. נתניהו וברק תכננו מתקפה צבאית על אירן ונשיא המדינה יצא מגדרו, ואולי גם מסמכויותיו, כדי לבלום את מה שראה כאסון לאומי: "ברור לנו שאנחנו לבד לא יכולים לעשות את זה", אמר בריאיון נוסף ליונית לוי.
"אנחנו יכולים לדחות את זה, אבל ברור לנו שאנו צריכים ללכת יחד עם אמריקה. ישראל צריכה לסמוך על עצמה, אבל זה לא אומר שהיא צריכה לוותר על ידידים. כשאני אומר – 'יש לי זכות להגנה עצמית', זה לא אומר שיש לי חובה להיות ברוגז עם כולם, מה פתאום", הוסיף.
לפתע שנות ה-90 חזרו: הליכוד שוב תדרך על פרס החתרן, ופרס שוב דיבר על נתניהו הסרבן. בבחירות 2013, כשפרס כבר בן 91, הוא שקל ברצינות הצעות להתפטר מהנשיאות ולרוץ מול נתניהו לראשות הממשלה, כמו אז.
בשנתיים האחרונות הם כבר נפגשו פחות. פה עצה בטלפון, שם פגישה ידידותית, פה טקס משותף. השניים שנפגשו לראשונה בבית העלמין הר הרצל לפני 40 שנה בדיוק, ייפרדו מחר בפעם האחרונה, בפינה אחרת של אותו ההר.

בית הלל ובית לוינשטיין: המאבק בציונות הדתית מגיע לשיא
חקירה מאפור לשחור: מה יש בתיק נתניהו החדש?
איך הפך מר טלויזיה לאדון פייסבוק? בנימין נתניהו והרשתות החברתיות
בעל מו"מים: הרצוג והסיכום הסודי עם אבו מאזן
נאום יעלון בכנס הרצליה מסמן שהוא בחר דרך פוליטית קשה מאוד למעבר
הכלכלה של כחלון, שקר לבנון, והמיליונרים של נתניהו
האם נתניהו באמת רוצה לשנות את התקשורת הישראלית?
זוג או פרט
מינוי ליברמן לשר הביטחון מעיד על עומק המשבר האסטרטגי של נפתלי בנט
משבר הקבינט: כשהימין הופך ממחנה אידיאולוגי לאופרת סבון
רק בשעת צהריים אתמול למד לראשונה השר יעקב ליצמן מהם בדיוק כל ראשי התיבות הצבאיים האלה. הוא בירר מה זה מזכ"צ ומה זה מל"ל ומי בדיוק עושה מה. תוך כמה שעות הוא כבר הביא לפתרון משבר הקבינט, מה שמלמד שנושא המשבר היה הרבה פחות חשוב מהנשוא.
היחסים הפתולוגיים בין בנימין נתניהו לנפתלי בנט הופכים גם את הממשלה הזו לטלנובלה. רק סיימנו עונה נוספת בטלנובלה של יחסי נתניהו-ליברמן (אמ;לק: פרידה מכוערת שנגמרת בפיוס ובנישואים שניים) וכבר נפתחה עונה חדשה בזו שמתמקדת ביחסי נתניהו-בנט. בעונה הקודמת אשתו של הראשון לא רצתה את השני, אז הוא רץ לזרועות לפיד. בעונה הזו הם כמעט פירקו את החבילה, וכל המדינה צופה ולא מאמינה לעלילה המופרכת, למשחק המוגזם, לפס הקול הדרמטי מדי.
מתי בדיוק הפך הימין הישראלי ממחנה אידיאולוגי לאופרת סבון? האם מישהו יכול למנות סיבה מהותית אחת שבשלה נפרדו דרכיהם של ליברמן ונתניהו, והסכמה מהותית אחת שסללה את הדרך לאיחוד המרגש? ובנט ונתניהו, כמה פעמים עוד נגזר עלינו לראות את שני אלה מזנקים אל האקליפטוס הקרוב, הכי גבוה שאפשר, ומשגרים מהצמרת גידופים זה לזה?
בשבוע האחרון דובר רבות על דרישתו הצודקת של בנט למזכיר צבאי לשרי הקבינט. בכל הכבוד הראוי, לא זו הסיבה להתנגשויות הנמשכות בין השניים. בבסיס, נתניהו נקלע לאובססיה כלפי ראש לשכתו לשעבר, אובססיה שהביאה אותו להתבזות רבתי לאורך כל הקדנציה הקודמת. ובנט, הוא נפגע מהעובדה שנאמנותו לנתניהו בבחירות האחרונות הביאה אותו למשרד החינוך, בעוד שכל מגדפי נתניהו, מליברמן עד כחלון, מחזיקים במשרות הבכירות ביותר. ליברמן יהיה בבור בקריה, והוא מתעסק בגיאומטריה.
עד מתי ניאלץ לעצור את נשימתנו אחת לחודשיים כי שני אלה לא פתרו את היחסים ביניהם? עד מתי יתישו אותנו בשריפות ענק, משחרור אסירים, דרך לימודי ליבה ועד התנהלות הקבינט? הרי איך זה ייגמר בסוף, כולם יודעים: הם ירוצו במפלגה אחת, כפי שכמעט קרה כבר בבחירות האחרונות. מי יודע, אולי ליצמן יגבש את פרטי ההסכם.
השר יעקב ליצמן לא בקיא עד עכשיו בפרטי הפשרה המפורסמת שגיבש לכאורה. במוצאי יום ראשון, כשנתניהו החליט לסיים את המשבר עם נפתלי בנט, הוא צלצל לליצמן ושאל אותו מה היא בעצם כוללת. ליצמן נבוך לרגע: הוא לא זכר במה מדובר. בשיחות שניהל באותו ערב הוא השתמש לא פעם בביטוי "יו"ר המל"ג" במקום "יו"ר המל"ל". נכונותו לתווך נבעה פחות מדאגה לסדרי עבודת הקבינט ויותר מקשריו האמיצים עם יו"ר הבית היהודי, בתיווכו של יועצו של בנט טל גן-צבי.
בתוך תוכם סובלים כל ראשי מפלגות הימין מתסביך אדיפוס כלפי נתניהו, תסביך ביביפוס: הוא האב המכה, והם הילדים שגדלו ורוצים להכות בו ולרשת את מקומו. אבל בסתר ליבם כל מה שהם רוצים ממנו זה קצת סימפטיה. זה קרה לכחלון שהלך עם נתניהו, זה קרה לאיווט שחזר השבוע לזרועותיו, וזה קרה יותר מכולם לנפתלי בנט. בבחירות האחרונות, בניגוד לכל היגיון, הוא תפקד למעשה כראש מטה ההסברה של הליכוד. הבית היהודי הכפיף את הקמפיין שלו למטרת העל של הפיכת נתניהו לראש הממשלה, מתשדירים נגד המחנה הציוני ועד ליווי מוזיקלי בגיטרה בכיכר בין. המניע היה הבטחה לתיק הביטחון, הבטחה שהיחיד שהופתע מהפרתה היה בנט עצמו.
רגע ההתפכחות של בנט הוא המו"מ להרחבת הממשלה. מילא ההקפאה והשבירה שמאלה, אבל ברגע האמת, כך התברר, נתניהו היה מוכן למכור את בבת עינו, מתווה הגז המפורסם, כדי לשמר את שלטונו.
לזה הצטרפה המכה האישית הקשה במסירת תיק הביטחון. לבנט התברר שדרכו הפוליטית עד היום הוליכה אותו למבוי סתום. הוא שגיבה את נתניהו וזרם עם בוחריו לממשלת ימין סיים בתיק החינוך, בעוד ענייני הביטחון מתנהלים בין האיש שניסה לרשת ובין זה שנחשב עד לא מזמן סוס מת. פסיכולוג היה מוצא בעובדה שהמשבר האחרון התנהל על עדכון חברי הקבינט הוכחה לתסכול של בנט על מידורו מהחדרים הסגורים שבהם באמת נופלות ההחלטות. הרי אם היה מבקש את תיק החוץ הוא היה מקבל אותו מנתניהו בקלות רבה.
זה משבר אמצע החיים של בנט כפוליטיקאי. הדרך שבה נסע הובילה אותו למבוי סתום.
ראשית, המפלגה. הבית היהודי לא יכולה – ובעיקר לא מעוניינת – בצמרת. היא סובלת מפחד גבהים מצמית. אין ספק שהיא לא הייתה מאפשרת לו להפיל את הממשלה על תביעתו למזכיר צבאי. דבריו החריפים של השר אורי אריאל שלשום בגל"צ ("מה הושג חוץ מכותרות? למה לתקוף כך את ראש הממשלה?") מעידים מי בעל הבית האמיתי בסיעה.
שנית, המעמד. בת טיפוחיו איילת שקד זוכה לתפקיד בכיר יותר ותשומת לב רבה יותר ממנו. עיקר תהילתו מאז הצטרף לפוליטיקה היא על תפקודו במבצע "צוק איתן", אבל הוא מתקשה להוון את התנהלותו שם להישגים פוליטיים של ממש. השבוע האחרון העלה את המתח בין שתי הלשכות. בלשכת בנט לא אהבו את הדחיפה שהעניקה שקד לחיבור של נתניהו וליברמן.
שלישית, האסטרטגיה. כמו שאוסף פעולות קומנדו מזהירות לא יכול להכריע מלחמה, גם הברקות טקטיות למכביר לא יכולות לחפות על היעדר אסטרטגיה פוליטית. האם בנט מאגף את הליכוד משמאל במסרים ליברליים, או מימין בגיבוי לאלאור עזריה? האם הוא מפלגת המתנחלים או הצעירים החילונים? בעל ברית של תקומה או של יש עתיד? מפלגתו המסתמנת של יעלון מאיימת לסכן גם את התכנית של בנט למהול את מפלגתו בחילוניים-ימנים-ליברלים. בין רשימת יעלון-כחלון-סער ליש עתיד מתיימנת לא בטוח שיישאר מקום.
רביעית, העתיד. לכל אחד ברור למה כלה נכנסת לממשלה. אביגדור ליברמן נטש את נתניהו לא בגלל מדיניות הביטחון ולא בשל עונש מוות, אלא בגלל שהתברר לו שנתניהו לא מסוגל לפרוע את הבטחתו ולמזג את ישראל ביתנו בתוך הליכוד. חידוש הברית ביניהם – והשבוע היחסים ביניהם נראו כמו סרט בנות בכבלים – מעיד שליברמן תפס את ראש התור בדרך אל תוך הליכוד. כמו שנכתב כאן כבר, הדרך לנצחון נתניהו בבחירות הבאות עוברת בריצה משותפת עם אחת ממפלגות הלויין. אם דלת הליכוד נפתחה בפני ליברמן, זה אומר שהיא עומדת להיטרק על בנט ושקד.
בנט הדהים את המערכת הפוליטית כמעט מיומו הראשון. השתלטותו על הבית היהודי ראויה להילמד. ברית האחים עם לפיד הייתה המהלך האסטרטגי היחיד שמישהו הצליח לכפות על נתניהו מאז ששרון אילץ אותו לתמוך בהתנתקות. אם יש לו עוד הברקות בסדר גודל כזה, זה בדיוק הזמן לשלוף אותן.
מה זה אומר כששר האוצר מדבר על נושאים שהם לא כלכליים? איך יראה הבית בבלפור כשיאיר נתניהו יהיה רה"מ? ומיהם האנשים שליברמן לא אומר להם שלום?
שירות המודיעין הרוסי ידוע בחיבתו הנושנה להאזין למנהיגים זרים שמבקרים במוסקבה. אנשיו בטח נתקפו בהלה כששמעו שוב ושוב את צמד המילים המסתורי "רמי סדן" בשיחות טלפון שקיים בנימין נתניהו עם ירושלים. מה מסמל הביטוי? קוד לתקיפה חשאית בסוריה? אולי מרגל בכיר שנתפס?
שיחת הטלפון עם אריה דרעי בבוקר שלישי, עם פרוץ הפרשה, הייתה העצבנית מכולם. כמות הדציבלים עלתה אפילו על השיחה שבה בישר דרעי לנתניהו לפני שנה על החלטתו להימנע מהכרעה במתווה הגז. שלוש שנים אני מחכה למינוי הזה, הרים ראש הממשלה את קולו. לא אתן, צעק דרעי. נכון להבוקר הם עדיין שיחקו פוקר, או, במקרה הזה, רמי.
זו הדילמה של נתניהו: ש"ס היא השותפה האסטרטגית המרכזית של הליכוד. לבית היהודי אין אפשרות ללכת עם השמאל, לדרעי דווקא כן ולכן צריך לשמור עליו היטב, וכפי שאירע לפני שנה וחצי – גם לפרק למענו ממשלה. איילת שקד דייקה כשאמרה לי שלשום שלבנט הליכוד לעולם לא היה סולח על משבר קואליציוני והחרמת הצבעות בגלל מינוי בחברה פרטית. אבל ערוץ עשר הוא בעיני נתניהו אויב אסטרטגי. ראש הממשלה ורעייתו לא יכולים לסבול את המחשבה של כניעה לחברת החדשות שאותה הם תופסים כבר שנים כמקור צרותיהם ומאגר אויביהם.
יושב ראש חדשות 10 איננו יושב ראש קוקה קולה. סמכויותיו מזכירות יותר את הנשיא ריבלין מאשר את הנשיא פוטין. גם אם ירצה מאוד, לא יוכל לעולם להשפיע על תחקירים נגד שרה נתניהו או המיקום במהדורה של פרשנות ביקורתית על ראש הממשלה. כל ניסיון שלו לפעול במערכת החדשות יוביל לכותרות ענק וישיג בדיוק את המטרה ההפוכה. במקרה הטוב, הוא קישוט להרמות כוסית לשנה החדשה.
סדן עצמו אינו מתאים לתפקיד יושב ראש חברת חדשות. עיסוקיו הקודמים כיחצ"ן ולוביסט לא רק שאינם מכשירים אותו לתפקיד, הם פוסלים אותו. גם בהנחה שדבריו הוצאו מהקשרם, הוא לא צריך להישפט ציבורית על גזענות אלא על היעדר שיקול דעת בנסיבות מחמירות. התעקשותו להישאר בתפקיד ללא שכר והשפעה מזכירה את קביעתו הנצחית של עגנון: "גדול הוא הכבוד שכדאי להתבזות בשבילו".
אז על מה המהומה הגדולה? זו אולי החידה הגדולה האופפת את יחסו של נתניהו לתקשורת הישראלית. כשר כלכלה הוא העביר את מתווה הגז; כשר אוצר הפך את המשק; כראש ממשלה ניהל מאבק חסר תקדים בבית הלבן. וכשר התקשורת? האם מישהו יכול להצביע על שינוי רדיקלי אחד שהוביל נתניהו בשנה האחרונה למען מדיניותו, ערכיו, עמדות הליכוד?
הנה לדוגמא אתר וואלה. תחקיר מטריד של עיתון "הארץ" חשף את עומק הקשרים בין נתניהו ובעלי וואלה, שאול אלוביץ'. אבל גם אחרי שנים של קשרים לא ראויים, וואלה הוא עדיין אתר שרחוק מלהיות שמרני. לא במינוני הסקס הנרחבים, לא בהרכב האנושי התל אביבי מאוד ולא בעמדות השמאל הרדיקליות של רבים מהכותבים. הרווח לנתניהו, כפי שגם עלה מהכתבה בהארץ, הוא בעיקר אזכורים מפרגנים לשרה נתניהו.
ובקיצור, הרצון של נתניהו להחזיק את התקשורת הוותיקה במקום רגיש נוגע פחות לעניינים אידיאולוגיים. אולי אפילו להפך: הטענה הרווחת בניתוחי בחירות 1996 ו-2015 היא שהמתקפות התקשורתיות על נתניהו רק סייעו לו ללכד סביבו את המחנה ולזכות בניצחונות מפתיעים. האם יכול להיות שלנתניהו נוח לשמר את ההגמוניה השמאלנית בתקשורת? כדאי גם לזכור שבשורת הזדמנויות בעבר הציע נתניהו תפקידים לעיתונאים מובילים בימין, כמו למשל מינוי אביב בושינסקי ב-1997 מכתב מדיני אוהד ברדיו לדוברו, או ההצעה לאראל סגל לקבל מקום בכיר ברשימת הליכוד.
ביום שלישי בערב, מעשה שטן, נקלע הזוג נתניהו לתיאטרון הבולשוי עם בעלי ערוץ 10, איל ההון לן בלווטניק. עולם הפוך: בכל העולם מיליארדרים משקיעים בכלי תקשורת לא כדי לעשות קופה, כי אין כזו, אלא כדי שהצעצוע היקר יעזור להם להדק קשרים חיוניים עם צמרת השלטון. מקורביו הישראליים הזהירו אותו שבמקרה של ישראל בכלל וערוץ 10 בפרט זה בדיוק ההפך. אבל בלווטניק החליט אחרת, וכך מצא את עצמו מנסה להימנע מקשר עין עם הזוג. כמו קודמו בערוץ רון לאודר הוא לומד שבמבנה שוק התקשורת המקומי בעלות על ערוץ טלויזיה לא משפרת את היחסים עם השלטון, אלא רק פוגעת בהם. עוד מוקדם לדעת אם אלה חדשות רעות מאוד, או טובות מאוד, לתקשורת הישראלית.
בלילה שבין שני לשלישי, אחרי גסיסה מכוערת, נאספה אל עמיה ממשלת האחדות נתניהו-הרצוג. במשך למעלה משנה היא טופחה במפגשי סתר בין נתניהו והרצוג. כשאחד רצה השני עוד לא וכשהשני רצה הראשון כבר לא. נתניהו היה מחויב מדי לבנט והרצוג פחד מדי מיחימוביץ' ולבני ובלילה לפני ארבעה ימים התברר לשני הצדדים סופית שזה נגמר. למחרת בבוקר כבר השמיע יושב ראש האופוזיציה, כמה אנווגרדי מצידו, נאום אופוזיציוני חריף נגד ראש הממשלה.
בשבועות האחרונים הם היו היחידים שעוד האמינו באפשרות להתאחד. אבל הבוקר שאחרי מוצא את נתניהו עם תיקים פנויים רבים ובכירי ליכוד רעבים עוד יותר. הבעיה המשמעותית מכולם, אבל הפחות דחופה, היא תיק החוץ. בהליך טבעי של קניית סיכונים, בכירי הליכוד יעדיפו בשקט את המשך המצב הקיים על פני האפשרות שאחד מיריביהם יזכה בתפקיד ובמחלקות הראשונות שמתלוות אליו.
תיק הכלכלה הוא הבעיה הבאה. בהחלטת הממשלה על צירוף ישראל ביתנו לממשלה היה סעיף נוסף: מינויו של זאב אלקין, שנותר כמעט נטול תעסוקה אחרי שתיק הקליטה נלקח ממנו, לתפקיד שר הכלכלה. אלקין ושותפו החדש, חיים כץ בתפקיד יריב לוין, סיכמו על חזית משותפת. כץ אמור היה להרוויח ממנה את אגף העבודה במשרד. אבל חצי שעה לפני הדיון כחלון הטיל וטו. את תיק הכלכלה אני רוצה למפלגה שלי, הבהיר לנתניהו. "במקום איכות הסביבה?" שאל נתניהו. לא במקום, בנוסף, השיב כחלון. אם לליברמן עם חמישה מנדטים יש שני תיקים, לי עם עשרה מגיעים ארבעה. רק בממשלת נתניהו הרביעית יכול ראש מפלגה קטנה לקבל את תיק האוצר ועדיין להרגיש שדפקו אותו.
לא ברור למי יעניק כחלון את תיקי הכלכלה ואיכות הסביבה, גם אם יזכה בהם. רשימתו התגבשה בחיפזון ערב הבחירות ומתפרקת באיטיות. גבאי טרק את הדלת בחוזקה רק לפני שבועיים; אלי אללוף עם הפנים החוצה או ללפיד; גלנט ואלי כהן נראים לאחרונה יותר ויותר בכינוסים של חברי מרכז ליכוד.
במפלגת השלטון חושדים שכחלון עצמו במגעים עם נתניהו על איחוד מתבקש לפני הבחירות הבאות. זה אמנם יפגע בבכירי הליכוד, אבל זה אף פעם לא הטריד במיוחד את מנוחת מנהיגם. עובדה: בחודשים האחרונים נטשו את הממשלה שלושה משרי המפלגה – שלום, דנון, יעלון – אבל רק הנגבי אחד הצטרף. נתניהו יכול לצרף שר או שניים מהליכוד, ולמנות עוד חבר לקבינט, לאייש את תיק החוץ ולהילחם כארי על תיק איכות הסביבה – אבל הוא לא עושה זאת. עד עכשיו התירוץ היה ממשלת האחדות שעל העץ. מה יהיה התירוץ מהשבוע הבא?
 
המיליונרים של נתניהו
אם אביחי מנדלבליט לא היה יועץ משפטי לממשלה הוא יכול היה להפוך בקלות לפוליטיקאי מצטיין. תראו עוד אדם אחד שהיה מודיע על סגירה של ערימת תיקים פליליים נגד שרה נתניהו בניגוד להמלצת המשטרה, ועדיין מתקבל במחיאות כפיים. השטיק היה ישן אבל יעיל: מאיזור צלאח א-דין הודלפו ידיעות על בדיקת משטרה טרייה ומסתורית נגד ראש הממשלה שהעיסוק בה ממלא את ימיו ולילותיו של היועמ"ש החדש. החדשה הדרמטית דחקה את ההחלטה על סגירת תיקי שרה.
מה הסיכוי שהבדיקה הזו, בתוספת תיקי מימרן וביביטורס, תטלטל את כסאו של נתניהו? התשובה היא: לא גבוה. כולם שווים בפני החוק וכל הג'אז הזה, אבל ההיסטוריה מלמדת שההחלטה על הליכים פליליים נגד ראש ממשלה בישראל היא יותר פוליטית ממשפטית. כל פרשות אולמרט עסקו בתקופה שלפני מינויו לראש הממשלה. אבל כל החקירות נפתחו רק אחרי מלחמת לבנון השנייה, כשאחוזי התמיכה בו צללו לשלושה אחוזים מביכים. לגבי שרון זה אפילו קל יותר: השופט המנוח מישאל חשין התוודה בראיון פרישה לעיתון הארץ שעוד לא נולד מי שיסלק את שרון מתפקידו על רקע פלילי כשעל הכף גורלה של תכנית ההתנתקות.
הצטברות התיקים, בדיקות המבקר והחקירות מעידה שמעמדו הציבורי של נתניהו נחלש. צרות באות בצרורות, בדרך כלל אחרי צרות אחרות. זכרו, למשל את פרשת הבקבוקים, דו"ח החשמלאי ודו"ח הדיור שפורסמו שבועיים לפני הבחירות כשהרושם היה שנתניהו מפסיד. בחודשים שלאחר נצחונו הסוחף הפרשות האלה נגוזו. זו אינה טענת קונספירציה משמאל או מימין, אלא עובדת חיים: היד רועדת פחות ככל שאחוזי התמיכה יורדים.
העניין עם פרשות נתניהו הוא שאופיין שונה מאלה של שני קודמיו. קשריו עם אילי הון נוגעים בדרך כלל למיליונרים זרים או לחוסר חיבתו לשלם מכיסו בעודו בתפקיד. בניגוד לאי היווני, סיריל קרן או הולילנד, לא נטען שהוא קידם בתמורה את ענייניהם. לרוב, הם אלה שמקדמים את ענייניו, בגלל הערצה אישית, אמונה ימנית או סתם רצון להתחכך ביוקרה שמשדר מוסד ראש ממשלת ישראל. בקצרה: המיליונרים של אולמרט רצו שהוא יעזור להם; המיליונרים של נתניהו רוצים לעזור לו. זה יכול להתחכך בתחום הפלילי, אבל כדי להפיל ראש ממשלה יהיה צורך ביותר.
זכרו את העדות הדרמטית של משה טלנסקי נגד אולמרט ב-2008. אפילו אולמרט המוכה הצליח לשרוד אחריה עוד 11 חודש. זכרו את המלצת הפרקליטות להעמיד את שרון לדין ב-2004, את ההדלפה הדרמטית של פרשת סיריל קרן או את הרשעת בנו הכל יכול בשבועת שקר: שרון נפל בסוף בגלל מצבו הבריאותי ולא המשפטי. הפרשה החדשה תצטרך להיות דרמטית לא פחות כדי לסמן את תחילת סופו של נתניהו.
 
סיפורי מעשיהו
לילדים של קיץ 2006 אפשר אולי למכור את אגדות העם הארוזות היטב על הצלחתה של מלחמת לבנון השניה. המבצע המבוהל, הכושל, היהיר והמסוכסך של הגרועה בממשלות ישראל נעטף עכשיו באריזת צלופן ומשווק כהברקה אסטרטגית שגדולתה התגלתה רק עשור לאחר מכן. אם אולמרט מנצל את שעת הטלוויזיה היומית שלו בכלא מעשיהו כדי לצפות בכתבות על המלחמה הוא בטח מבסוט עד הגג של אגף עשר.
הסיבה העיקרית שלבנון 2 אינה יכולה להיחשב כמלחמה אמיצה ומוצלחת, היא שעד שלושה ימים לפני סיומה ממשלת ישראל סירבה להכיר בה כמלחמה. ראש הממשלה הטרי ושר הביטחון הטרי התייחסו אליה כמעט לכל אורכה כמבצע, גם אם נרחב, להשבת חטופינו וכבודנו הלאומי. הם סירבו להכיר בה כמלחמה גם כש-130 חיילים ואזרחים כבר שילמו בחייהם, ולכן היססו מאוד בהפעלת התמרון הקרקעי. הם לא הבינו שזו מלחמה ולכן שר המשפטים הרשה לעצמו לבצע מעשה מגונה בקצינה בישיבת הקבינט המכריעה. הם היו עוורים לחלוטין למשמעות האסטרטגית של ספיגה כבדה בעורף, ולכן ביוהרה שאין לתאר אהוד אולמרט הסביר לתושבים שבירושלים 2002 התושבים חטפו פיגועי התאבדות אבל לא נטשו. ועדת וינוגרד נאלצה להסביר לו שבניגוד למחבלים מתאבדים, מרקטות אי אפשר להימנע בישיבה בבית.
ההחלטה להגיב בחומרה על חטיפה תירשם לזכות אולמרט, בוודאי הרבה יותר מהשקט התבוסתני שבו קידמו ברק ושרון מתקפות רצחניות דומות. אבל היישום היה מחפיר. "החמצה חמורה וכואבת", כינו זאת חברי ועדת וינוגרד, והם ידעו על מה דיברו. אם השקט בצפון נובע מהרתעה – וזה "אם" גדול מאוד – הוא בעיקר נובע מההרס העצום שהותיר חיל האוויר בביירות ובנותיה, לא מהתמרון הקרקעי המביש והמגומגם שעליו פיקד הקבינט. החלטה 1701 שסיימה את המלחמה הופרה עוד בזמן שנכתבה. אלמלא הסתבך נסראללה בסכסוך המדמם ביותר בימים אלה בעולם כולו, ספק אם הצימרים בצפון היו כה שוקקים, ואולי גם המלונות בתל אביב. אפילו בכלא מעשיהו היו יורדים למרחבים המוגנים.
בבוקר פורים, 24 במרץ השנה, עלה על הקו באולפן א' של גלי צה"ל שר הביטחון משה יעלון. אחרי נדנודים רבים לדוברו עפר הראל הוא הסכים להעניק ראיון לתכנית "דקלסגל". השעה הייתה שמונה ורבע. המראיינים והמרואיין לא ידעו שבאותה השעה ממש בחברון ירה רב טוראי אלאור עזריה במחבל מנוטרל, והירייה הזו תביא להדחתו של יעלון כעבור שבעה שבועות בדיוק מתפקיד שר הביטחון.
כיוון שלא ידענו, הראיון עסק בנושאים אחרים לגמרי. כנחתום על עיסתו, אני ממליץ בחום להאזין ל-17 דקות הראיון שלפניכם. כדאי להאזין, כי הדברים שנשמעו משר הביטחון יעלון שונים מאוד מהרושם שנוצר אתמול בציבור לגבי האופוזיציונר יעלון. יריביו הטריים מימין ואוהביו הטריים עוד יותר משמאל זקוקים לריענון לגבי עמדותיו היסודיות של מי שהכריז אתמול על מועמדותו לראשות הממשלה. הנה תקציר:
1. שוברים שתיקה חשודים בביצוע עבירה של בגידה.
2. בעולם מתחוללת מלחמת עולם שלישית של האיסלאם הקיצוני נגד המערב ובכללו ישראל.
3. הפת"ח, הלא הוא הפרטנר לשיחות השלום עם ישראל, אינו שונה מדעאש ומאיראן במטרתו להשמיד אותנו, הוא רק פועל בעורמה כדי למחוק את מדינת היהודים.
4. השמאל מתנגד לי מאז שהבנתי זאת והתפכחתי מתמיכתי באוסלו.
5. בנימין נתניהו הוא ראש ממשלה מצוין וכל עוד דרכנו תהיה משותפת לא אחתור תחתיו כמו אחרים.
הקללה הנוראית ביותר שיעלון מדביק למישהו היא "ספינולוג". ובכן, אל תתנו לספינולוגים לבלבל אתכם, לא אלה שמריצים אותו עכשיו ולא אלה שפועלים כדי לחסלו פוליטית. יעלון לא שינה את עמדותיו האלה (לפחות לא את סעיפים 1-4). בעמדותיו המדיניות הוא ימינה מנתניהו, ימינה בהרבה מליברמן, לא רחוק מבנט. יעלון שינה את טעמו הפוליטי פעם אחת, ב-1995, בעודו ראש אמ"ן. לא יקרה לו שוב.
והנה המלכוד: לבוחרים בישראל יש שני נושאים חשובים: המדיני-בטחוני והכלכלי-חברתי. יעלון בחר בנאומו אתמול נושא שלישי: מוסר ודמוקרטיה. זה נושא חשוב, אבל לא מאוד אלקטורלי, בוודאי לא בימין. האגף הימני-ליברלי הוא פנטזיה של פרשנים, אבל לא כוח פוליטי משמעותי. אם אתם לא מאמינים, תתקשרו למרידור, לאיתן או לבגין.
לאמריקנים יש קטגורייה נחמדה: "תכנית הטלויזיה הכי טובה שאתם לא רואים". יעלון הוא בעיני רבים מהפרשנים המחמיאים לו "המועמד הכי טוב שלא נצביע לו". בקיצור ולעניין: קשה מאוד לראות מועמד שרואה בתהליך השלום משיחיות אובססיבית מביא מנדטים רבים מהשמאל מרכז, וקשה עוד יותר לראות מועמד שחושב שהליכוד הפך סהרורי מביא מנדטים מהימין. זה קצת כמו למצוא מתאבקי סומו רזים, או כדורסלנים נמוכים. יש כאלה, אבל לא הרבה. כדי להגיע לראשות הממשלה, יעלון יזדקק לקריאת כיוון חדשה.
שלוש פעמים בשנה וחצי האחרונות התיישב יושב ראש המחנה למשא ומתן דרמטי, חשאי. פעם אחת התיישבה מולו ציפי לבני; בפעם השנייה בנימין נתניהו; בפעם השלישית – אבו מאזן. עם לבני חתם הרצוג על הסכם רוטציה שהתפרק לרסיסים תחת לחץ פוליטי עז, 12 שעות לפני פתיחת הקלפיות. עם נתניהו ניהל מו"מ ארוך ומפותל לאחדות, שהסתיים בהתרסקות פוליטית מהמבזות שנראו במקומותינו. המו"מ המעניין מכולם התנהל מול יושב ראש הרשות הפלסטינית ב-2014.
כשפורסם דבר המגעים לראשונה בעיתון זה לפני כחצי שנה, הרצוג הכחיש. זה עוד היה שלב שבו להכחשותיו על משאים ומתנים עוד היה משקל כלשהו. די ברור למה הסתיר בזמן אמת את פגישותיו החשאיות עם נתניהו, אבל החבאת ההסכם הסודי עם אבו מאזן מוזרה במיוחד. הרי כשהראיס נפגש עם יושב ראש האופוזיציה, היה ברור שלהסכם אין תוקף משפטי. הוא נועד לשמש מצע לבחירות שבאמצעותו תנסה האופוזיציה הישראלית לקעקע את טענת הממשלה שאין פרטנר (טענה שבאופן אירוני משהו השמיעה באותם הימים השרה דאז ציפי לבני) ולהחליף את השלטון.
פרטי ההסכם היו אמורים לזעוק אלינו מכל באנר באינטרנט ומכל שלט חוצות בכביש ירושלים תל אביב: סוף הסכסוך, חזרה סמלית של פליטים, מדינה פלסטינית על מאה אחוז מהשטח, משטרה בינלאומית על הר הבית, חילופי שטחים. מדוע, אם אכן היה הסכם כזה, הרצוג החביא אותו?
בחירות 2015 מצאו אופוזיציה שברחה מהשלום כמו מאש. חיפשתי השבוע בקבוצת הווטסאפ של המחנה הציוני את המילה שלום, אבל היא לא הופיעה שם. הרצוג ולבני החביאו מהציבור את ההסכם הדרמטי שאליו הגיעו ואותו רצו לקדם. ברגע האמת הם בחרו לקדם נושאים כמו סייעת שלישית ומחזור בקבוקים בבית רה"מ. מסע הבחירות שלהם היה הרבה פחות שמאלני מזה של היו"ר הקודמת יחימוביץ' בבחירות 2013. היא דיברה על מתווה קלינטון וחלוקת ירושלים, אבל הרצוג הבטיח לשמור על נתניהו מאוחדת, והתכוון כמובן לירושלים. שבועיים לפני הבחירות הרצוג התעקש להגיע לביקור בגוש עציון, והבטיח שהגוש כולו (כולל נוקדים ותקוע) "יהיה חלק בלתי נפרד ממדינת ישראל בכל מצב ובכל הסדר". היום אנחנו יודעים שהרצוג לא אמר אמת ב-2015, או לבוחרים הישראליים או למנהיג הפלשתיני.
הרצוג לא העז להציג את ההסכם לציבור כי ברגע האמת נבהל מתגובה קשה של הבוחרים בישראל. הוא ידע שסיכוייו לחולל מהפך יתאדו אם תתברר עצמת ויתוריו. זה משתלב היטב במגמה היסודית של הליכה ימינה של הבוחרים בישראל: לפיד חוזר בו בפומבי מתמיכתו כעיתונאי בחלוקת ירושלים ("אתה באמת מתכוון לעמת אותי עם כל משפט שלי מהעבר?" תהה באוזני הח"מ כשעומת עם אמירתו זו לא מזמן). בליכוד ראו בפרסום הפרטים הוכחה שניצחונם אשתקד הציל את ישראל מנסיגה חסרת תקדים. סביר יותר שהיה קורה משהו אחר: ראש הממשלה הרצוג, עם שר הביטחון ליברמן, שר האוצר כחלון ושר הפנים דרעי, לא היה מעז ללכת עד הסוף עם עמדותיו. הוא כתב הסכם מגירה עם אבו מאזן, אבל לא העז לצאת מהארון.
לראש הממשלה אין טלפון סלולרי וגם לא מחשב בלשכה, אך בכל זאת הוא מצליח לשלוט ברשתות החברתיות – ועושה את זה טוב יותר מהכוכבים הצעירים בנט ולפיד. אחרי ההצלחה בפייסבוק ובאינסטגרם, מעתה ראש הממשלה יככב גם בסנאפצ'אט. ואיך כל זה קשור לתמיכה באלאור אזריה?
לחדר אחד, נטול טלפונים, נקלעו בשבוע שעבר בנימין נתניהו ואביחי מנדלבליט. בדיון הספציפי הזה, על רחבת הכותל הרפורמית, הראשון שימש כראש הממשלה והשני כיועץ המשפטי לממשלה. בכל הקשר אחר בשבועות האחרונים הראשון משמש כנבדק בואכה נחקר ("בדוקאי" קוראים לזה בשב"כ) והשני כתובע הכללי שיצטרך להכריע בעניינו.
מי שנכח בחדר דיווח על הרמוניה נעימה. או שאין ביניהם שום מתח כי לנתניהו אין סיבה לדאגה, או ששניהם שחקנים מצוינים. אחד הדברים שלבן תמותה רגיל הכי קשה לתפוס לגבי פוליטיקאים וסביבתם הוא יכולתם לבנות חומה סינית בין פרט אחד בלו"ז למשנהו. בנט ונתניהו, למשל, יכולים להתכתש בתקשורת בבוקר, אחר כך לנהל דיון ענייני בישיבת קבינט סודית, ולהמשיך אחר כך לאירוע פומבי משותף עם חתני תנ"ך.
קומץ הפרטים העלוב שדלף עד כה ביחס לחקירת נתניהו החדשה מקשה מאוד להעריך איפה היא על הציר שבין המילה "שטויות" שהשמיע ראש הממשלה מניירובי ל"זה רציני וגדול" שנלחש מצלאח א-דין. גם אם אי אפשר להציג את החקירה כפי שהיא, אפשר לפחות לנסות לצייר את קלסתרונה:
כמי שמשמש ראש ממשלה בהפסקות כבר עשרים שנה, נתניהו עבר תחת עינם הבוחנת של מאות עיתונאים, עשרות חוקרים ופרקליטים, שמונה מפכ"לים וארבעה יועצים משפטיים. אפשר להניח שאם היה מדובר בנטילת שוחד בסגנון אולמרט מישהו מאויביו הרבים או עוזריו-לשעבר, תאבי הנקם, היה עולה על זה כבר מזמן. בני אדם לא נוטים להתחיל לקחת שוחד בעשור השביעי לחייהם, ומצד שני גם לא משתנים בחולשותיהם. חקירות העבר של משפחת נתניהו נעו לרוב בתוך קודקודי המשולש הבא: נהנתנות-יתר (ביבי טורס), רתיעה קיצונית משליפת הארנק (עמדי הובלות, החשמלאי, הבקבוקים) ותרומות בעייתיות (מימרן, דו"חות מבקר שונים).
 
תסריט מוקדם
החשד להעברות כספים בעייתיות מאילי הון זרים שעומד כנראה במוקד החקירה מלמד שמתישהו במהלך כהונתו כראש הממשלה מ-2009 ועד היום, נתניהו חצה בעיני הפרקליטות את הקו מאפור לשחור. מפרשות ציבוריות בעלות אפקט לא נעים לאירוע פלילי. האם נתניהו איבד את הזהירות המפורסמת שלו? האם השנים הרבות במשרד ראש הממשלה טשטשו אצלו את הקו בין כשר למסריח ובין מסריח ללא כל כך כשר?
אבל חקירה של ראש ממשלה אינה רק אירוע פלילי, אלא בראש ובראשונה פוליטי-ציבורי. הדחת ראש ממשלה בשל כתב אישום היא דרמה חוקתית שמובילה להתפטרות הממשלה, חילופי שלטון ובסבירות לא מועטה גם לבחירות. לכן, מעמדו הציבורי של הנחקר משליך על מצב החקירה. אולמרט החל להסתבך בפלילים רק אחרי מלחמת לבנון השנייה, כשאחוזי התמיכה בו צללו, ואילו שרון דפדף בקלילות יחסית פרשות מסמרות שיער של שוחד. מצבו השפיר יחסית של נתניהו בציבור ובכנסת ישליך ישירות על הטיפול בה. אפילו אולמרט השנוא, נטול התמיכה והקואליציה, שרד 11 חודשים תמימים כראש ממשלה אחרי שהתברר כמה מלאו כיסיו במעטפות הכסף של טלנסקי. נתניהו איננו אולמרט, עדיין: האופוזיציה שלו חלשה בהרבה, וגם לא נראה באופק שותף קואליציוני שידרוש את הדחתו כמו ברק בשעתו. מי בדיוק יעשה זאת, ליברמן? גם סף האישומים נמוך יותר. ככל הנראה ייקח עוד זמן רב מאוד, מאוד מאוד, עד שתסריטי החלפתו של נתניהו שכבר נכתבו השבוע במרץ יזכו לעלות על במותינו.
בכלל, כדאי גם לזכור את הרקע: הניסיונות להחליף את נתניהו בכנסת או בקלפי הגיעו למיצוי מוחלט. מתנגדיו די נואשו מהאפשרות להפריד בינו ובין בוחריו, ובין ממשלתו לבינו. תקוותם האחרונה של יריביו נמצאת במשטרה ובמשרד המשפטים. זה קצת מזכיר את שמועות השווא הפראיות ששטפו את גוש קטיף בבוקר תחילת ההתנתקות, על התקף לב שפקד את אריאל שרון ויסכל את הפינוי. כזכור, שרון אכן הושבת בסוף בגלל אירוע בריאותי, אבל רק כמה חודשים אחרי שהגוש פונה. כדאי לזכור זאת על רקע גל השמועות ששוטף את המערכת הפוליטית בשבועות האחרונים.
 
סימנים של חולשה
זה הצד של נתניהו, כדאי לזכור גם את הצד של זה שיכריע בעניינו. כדי שקודמו הרחום והחנון של מנדלבליט, יהודה וינשטיין, יפתח בבדיקה, הייתה צריכה להתרחש דרמה. וינשטיין קימץ מאוד והתעכב מאוד בהתנעת חקירות. חודשי כהונתו הראשונים של מחליפו מעידים על שינוי מגמה: מידע על הרצוג? חקירה באזהרה. רמזים על מומו דרעי? חקירה גם נגד אחיו אריה. נוכל צרפתי בוזק רמזי שוחד מעבר לים? פרקליטות המדינה מבקשת את החומר מפאריז. כל הפרשות האלה בדרכן הבטוחה להסתיים בלא כלום. הגישה של היועמ"ש החדש היא: בואו ננקה את השולחן, לא חוששים לפתוח חקירות ולא חוששים לסגור אותן. האם יכול להיות שהמד התקשורתי עוד מכויל לתנודות העדינות של וינשטיין ולא של מנדלבליט, וגם הפרשה הנוכחית תגווע במהרה?
ועדיין, אל מול כל התזות המפורטות האלה נשמעים עדיין רמזים רבי משמעות על כסף רב, שבע ספרות בדולרים; על חליפות יוקרה; על אנשי עסקים מוכרים, מוכרים מאוד. על יועץ משפטי לממשלה שהתחנך כתובע, לא כסניגור כמו קודמו. הפרשה החדשה, הטורדנית, מצטרפת לדו"ח מבקר שבדרך, להמלצה על העמדת שרה נתניהו לדין, לעדויות מימרן, ולרושם כללי שנתניהו נחלש והקואליציה שלו חסונה הרבה פחות משהיא אמורה להיות על לוח ההצבעות בכנסת. השבוע, בעודו במטוס לאפריקה, השתלחו בו שלושה משריו על כך שהוא ולא אחר מחלק את ירושלים בהקפאת הבנייה היהודית בה: מילא נפתלי בנט שמתקפות על נתניהו נראות כמו סעיף קבוע בלו"ז. גם זאב אלקין ומדהים מכולם, שר האוצר משה כחלון, הרשו לעצמם להתבטא בחריפות נגד ראש הממשלה. האם המערכת הפוליטית מריחה משהו שאנחנו עוד לא?
הערב המסויט ביותר של איילת שקד ונפתלי בנט בבחירות 2015 – והיו כאלה בשפע, כידוע – עבר עליהם במכינה בעלי. זה קרה שעות לאחר ההודעה על שריון-הנפל של אלי אוחנה. הרב אלי סדן זעם על שיבוצו של כוכב הכדורגל לשעבר, ובנט ושקד עלו אליו לרגל משל היה הרב עובדיה והם – דרעי וישי.
מאז הבחירות מינון הפגישות של בנט עם רבנים ירד דרמטית. אפשר לנחש שאחרי השבוע הוא ועלי כבר לא. באיחור של שנים נפל אצלו האסימון שהמכינה המפוארת, זו שהכניסה את הציונות הדתית אל חדר המכונות של האליטה הישראלית, נחטפה בידי החרד"לים.
כשבנט היה צעיר יותר, בשנות התשעים, רוב מחנכי הציונות הדתית בישיבות היו בעלי חזות חרדית. קראו להם "קרמבו", כי היו שחור בחוץ אבל ציוני בפנים. בחודשים האחרונים מתגלה זן חדש, קרמבו הפוך: חזות ציונית-דתית קלאסית אבל מהות חרד"לית בואכה חרדית. מי שקרא מובאות מהדרשות השונות ב"כנס ציון וירושלים" שבו נשא הרב יגאל לוינשטיין את נאום הסוטים נדהם למראה המרחק שנפער בין שני אגפיה של הציונות הדתית.
מעבר לפערים ההלכתיים, ההבדל העיקרי הוא זה: אגף אחד בציונות הדתית חש אופוריה על ההשתלבות-בואכה-השתלטות על צומתי הכוח של מדינת ישראל. האגף השני חש רדוף, מוכה, מאוים ומושפל בידי צה"ל, הממשלה ובית המשפט העליון. בהומור אפשר להגיד שאלה סובלים משגעון גדלות, ואלה – מתסביך נחיתות.
דבר מוזר קרה למגזר: המקום היחיד שבו החרד"לים והדתיים-לאומיים עדיין יושבים יחד הוא סיעת הבית היהודי בכנסת. נאומו של יושב ראש הבית היהודי השבוע בגנות המתקפות על ההומואים והלסביות היה אירוע מכונן. לא במקרה מסר בנט את ההצהרה לפני ישיבת הסיעה; הוא ידע שאם יאמר את הדברים בנוכחות יוגב וסמוטריץ' יחטוף קריאות ביניים.
חישוב קר יגלה שהערך האלקטורלי של המגזר החרד"לי בבית היהודי הוא מינוס שישה-שבעה מנדטים. זו לא אמירה פרובוקטיבית כדי להרגיז, אלא חישוב פשוט: המגזר החרד"לי נאמד במנדט-שניים לכל היותר. אבל סערות "מצעד הבהמות" של סמוטריץ' ודברי מועמדי הבית היהודי נגד הלהט"בים עלו למפלגה בכארבעה מנדטים. בנוסף, ההתעקשות על ריצה משותפת של שני אגפי הבית היהודי פיצלה את ההצבעה החרד"לית והביאה לכישלונו של אלי ישי לעבור את אחוז החסימה, מהלך שבזבז 125,000 קולות לימין.
המתקפה הנרחבת השבוע של חלקים במגזר הדתי-לאומי על לוינשטיין וחבריו היא פריקה של תסכולים מצטברים של שנים. בנט עוד מלקק את פצעי המפולת בבחירות, אבל זו לא רק פוליטיקה. אם להשתמש בביטוי שלו, הציונות הדתית נזהרה מאוד במשך שנים מירי בתוך הנגמ"ש, כל עוד תפסה את עצמה במלחמת מגן נגד מתקפת האליטות החילוניות מבחוץ. נוסף לזה גם עוד עניין: רמת המחויבות הדתית של רבים מהדתיים-לייט נמוכה מהחרד"לים. כשרב מ"הר המור" או עלי מדבר בשם התורה, מי שלא יוצא מהבית כל בוקר עם ציצית נרתע מלתקוף אותם בגלל תסביך נחיתות באגף תרי"ג מצוות. אבל בהדרגה התגלה לבנט ולחבריו שהסולידריות הזו היא חד כיוונית; האגף חרד"לי – או בכירים בו – תקף חופשי. הוא השתריין ברשימה בשיעור לא פרופורציונלי ותקע קטנות בלי הרף, דיבר על די-9 על העליון, אי-השכרת דירות לערבים ומצעדי בהמות, והשאיר את הדתיים לייט לנקות אחריו. בהדרגה התגלה לבנט ותואמיו בכל שדרות המגזר שהם ממלאים תפקיד כפול: שכפ"צ וחמור.
ברמה הציבורית מתרחש תהליך היפרדות טבעי למגזר שהולך וגדל, וכבר צפוף לו מדי תחת כיפה סרוגה אחת. בניהם של הדתיים-לייט והחרד"לים כבר לא ילמדו כמו הוריהם באותה ישיבה תיכונית או מכינה. השאלה המסקרנת יותר היא הפוליטית. ושם, אריאל ובנט גם יחד עדיין לא השלימו עם הגירושים המתחייבים. את הראשון זה ירחיק מאחוז החסימה ואת השני מקידומת דו ספרתית. הם רוצים להיפרד, אבל לא בטוח שיעזו.

רק לא ביבי, רק לא לא ביבי: זה כבר לא ימין נגד שמאל
חצי פגישה: המפגש בבלפור שרודף את מבקר המדינה עד היום
ליברמן בטלפון האדום ובמערך אין כל חדש: השבוע הדרמטי ששינה את הפוליטיקה
דת מול מדינה: מה הביא את יעלון להדחה מהביטחון ולהתפטרות מהממשלה
כאילו דא: איך הסתפחה העלייה הרוסית למגזר הימין והאם זה הפיך?
רק הגיוון יוליד גיוון: מה אפשר ללמוד מטקס הדלקת המשואות 2016
תכנית חגיגית של זוג או פרט לכבוד יום העצמאות ה-68 של מדינת ישראל עם קטעי ארכיון, התרפקות נוסטלגית, שירי רמטכ"לים ושרים ועוד. "זוג או פרט" עם עמית סגל וברק רביד, כל ...
מה תאריך התפוגה של מילה של הרצוג ונתניהו? שנה
הארכיונים מתפקעים מהבטחות שווא של נתניהו והרצוג לא לשבת זה עם זה, ולא להיכנס זה לממשלתו של זה. עכשיו כשברור שהשניים מנהלים מגעים נמרצים לאחדות, הנה תזכורת. מתוך המהדורה המרכזית.
מאוחר בלילה ניסיתי להבין מה היה מרגש ומרומם רוח כל כך בטקס הדלקת המשואות השנה.
הסיפור, בתמצית, הוא שבדרך כלל במקומותינו, מגיעים עם רוב הליינאפ מהבית. רק אחר כך מחפשים, בשביל הגיוון וברגע האחרון, את הפאנליסט הימני, את הנואמת האישה, את הזמר המזרחי, את הצעיר מהפריפריה, את החרדי הייצוגי או הדרוזית. ולכולם ברור מה במנה הזו ההמבורגר – ומה החסה שלידו. אגב, גם לחסה זה ברור.
השנה בלט במיוחד שהטקס הזה נבנה מראש עם תפריט כלל ישראלי מאוזן ובריא. כנסיית השכל משדרות נכנסת היישר לפנתיאון הזיכרון עם ביצוע מצמרר ל״שום דבר לא יפגע בי״ יהודה קיסר בגיטרה מגיע למקומו הטבעי, מול פני המדינה, עם התזמורת האנדלוסית ב״חסידה צחורה״, וקפה שחור חזק מעליית אתיופיה בהיפ הופ על קבר חוזה המדינה, ואישה חרדית שהיא גם כתבת טלויזיה בערוץ המוביל במדינה שמזמינה את מדליקי המשואות אל הבמה כאילו אין טבעי מזה בעולם.
וכמובן, מדליקי המשואות עצמם. אני בספק אם אי פעם ראה הטקס (בבימויו של רן צחור) הרכב כל כך מדויק ומרגש ומגוון וכלל ישראלי. הרוב הנשי על הבמה, למשל, לימד שאף אחד לא חיפש אישה לקישוט. ואנשים רבים מאוד בבית הרגישו פתאום שזה גם הטקס שלהם.
והנה הסוד, וזה אולי הלקח להרבה מתחומי חיינו: אלה שמות חברי הוועדה שבחרה את מדליקי המשואות: הני זובידה, מירי יכין, הילה הדס, חן מקטובי, מרים פרץ, נרדית מזרחי, סלמאן זרקא. כאשר בוועדה יושבות חמש נשים יהיו נשים על הבמה. כאשר יש שם רוב מזרחי, ידליק משואה אדם שיגיד ״אני הרצל ביטון, בן פרחה זכרונה לברכה״.
הגיוון החיוני על מסכינו, במותינו, עיתונינו תיאטרונינו ובקרב נבחרינו לא יוולד בתנאי מעבדה, וגם לא בתור פרס ניחומים שמישהו זורק לנודניקית משדולת הנשים או לטרחן שסופר כיפות, רק שישתקו כבר. הוא יקרה רק בהחלטה מודעת של אנשים שאכפת להם. רק הגיוון יוליד גיוון. ואם זה קרה בגלל לחץ פוליטי – ובכן, יבורך הלחץ הפוליטי.
בניגוד למה שנכתב לפני שבוע בהודעה בולשביקית במיוחד של ועד עובדי גלצ, הגיוון לא פוגע בתרבות הדיון, הוא משרת אותה. כי בלי גיוון אולי יש תרבות אבל אין דיון. וזו, אם תשאלו אותי, הסיבה שב-2016 רקדו אתמול מאות אנשים ספונטנית הורה ברחבת הר הרצל, הרבה אחרי שהטקס הסתיים. חג שמח.
החמולה הגדולה והשבעה שנקראת "המחנה הלאומי" נראית, למרות מריבות משפחתיות מעת לעת, כמשפחה מתפקדת ומאושרת. המשותף למתנחל מיצהר, לחסיד גור מבני ברק, ליוצא מרוקו מבאר שבע ולראש הממשלה מקיסריה הוא הזהות היהודית. זה המרכיב – האותנטי או הפוליטי – שמושיב את הקבוצה הזו יחדיו. קו ישר עובר בין "הם שכחו מה זה להיות יהודים" של נתניהו במילניום שעבר לבין "הערבים נעים בכמויות לקלפיות" של נתניהו בבחירות האחרונות: אנחנו יהודים, והם בשמאל שכחו  את זה ולכן משתפים פעולה עם הערבים.
אבל יש בן חורג אחד, שהצטרף למשפחה בשנות התשעים ואומץ רשמית ב-2001: העולים מרוסיה. מה לציבור הענק הזה, שתומך בנישואים אזרחיים, סולד באחוזים גבוהים מהקשר דת-מדינה ומונה כמה מאות אלפים שאינם יהודים כהלכה, ולימין? ויותר מזה: איך יכול להיות שלמרות כל הליצמנים שבעולם, ועל אף זלזול מעליב של ממשלות ליכוד בנושאים שקרובים לליבו, שיעור ההצבעה שלו בבחירות האחרונות למפלגות ימין עמד על שיעור – ובכן, שיעור סובייטי משהו – של 88 אחוז?
את התפקיד שממלאת פלורידה בבחירות לנשיאות ארה"ב ממלאים בישראל בעלי תעודות הזהות שמתחילות בספרות 303. אותם מאות אלפים שהגיעו לכאן בראשית שנות התשעים. עד היום, כשהליכוד או ישראל ביתנו מזהות במאגרי המידע מצביע עם הספרות האלה הן יודעות לשלוח לו מסרון ברוסית. הפעמיים שבהם הצביעו למנהיג העבודה היו הפעמיים היחידות בדור האחרון שבהן העבודה כבשה את השלטון. הפעם הראשונה שבה ראיתי בטלויזיה כתוביות ברוסית הייתה בבחירות 1992, כשהמפלגות גילו פתאום את הפוטנציאל הגלום במאגר המצביעים החדש.
מה שמוזר, אומר לי אביגדור ליברמן, הוא שיוצאי הדיקטטורה הימנית של ארגנטינה הפכו בארץ לשמאלנים, ויוצאי הדיקטטורה השמאלנית של ברית המועצות הפכו בארץ לימנים. הניציות המדינית שלהם נובעת ממורשת אימפריאלית שאין בה חיבה יתרה לנסיגות, והיא לא סותרת בהכרח את העמדה האזרחית שלהם. העולים מחבר העמים, ככל שאפשר להגדיר אותם כמקשה אחת (וזה קשה; לא דיון גרוזיה כדין אוקראינה ולא דומה מוסקבה לקווקז), לא מתנגדים ליהדות. להפך: הם רואים אותה כחלק יסודי מזהותם, ששרד תחת שבעים שנות רדיפה. הם חשים שהממסד הדתי מתנכל להם. הראיה היא שישראל ביתנו תמכה בשנים האחרונות ברב סתיו וברבני צהר הרבה יותר מהבית היהודי המגמגם.
השמאל הישראלי איבד את הדתיים לאומיים בסבסטיה 1974, את המזרחיים ב-1977 ואת החרדים בתרגיל המסריח של 1992. ההיגיון אומר שינסה להתמקד בציבור שכבר הראה בעבר שהצבעתו לא נעולה בדפוסי עבר. ב-1999 מטה ברק הדפיס מאות אלפי עותקים ברוסית של הספר "חייל מספר 1" ללא הקטעים המביכים על אסון צאלים. שינוי נהנתה ב-2003 מהצבעה מסיבית של עולי רוסיה, וגם שרון תכנן להגיע על כנפיהם ל-45 המנדטים בקמפיין מחושב היטב, אבל אז נפל למשכב. המשותף לכל הדוגמאות האלה הוא מפלגות שהציגו את עצמן הרבה ימינה מכפי שהתגלו אחרי הבחירות.
הבא בתור להשקיע משאבים גבוהים בציבור העולים הוא יאיר לפיד. בחודשים האחרונים הוא מנהל שם קמפיין בחירות לכל דבר, עתיר במשאבים ובראיונות. האם זה יספיק?
זה תלוי לא רק בלפיד אלא גם בשאלה מה נשאר מעולי חבר העמים כאלקטורט. כיאה לציבור שהשתלב כאן בצורה הקלה ביותר והכי פחות טראומטית מכל עליות ישראל, הוא הולך ומתערה במהירות. הצעירים שעלו עד גיל 11 הם ישראלים לכל דבר ועניין, עם דפוסי הצבעה של הישראלי הממוצע. הם לא שומעים רדיו רקע, לא קוראים וסטי, לא צופים בערוץ 9. הרייטינג של הערוץ, אם הוא מהווה מדד, מצוי  בירידה עקבית.
כשנתן שרנסקי ירד לשני מנדטים ב-2003 הוא אמר שברגע הראשון הצטער בשביל מפלגתו וברגע השני שמח בשביל בוחריו לשעבר, שכבר לא חשים צורך במפלגה מגזרית.
סמל אחד ואלוף אחד חתומים על הדחתו המהממת של משה יעלון מהקריה, הדחה משפילה שנייה תוך 11 שנה. הסמל הוא אלאור עזריה. האלוף הוא יאיר גולן.
פרשת הירי במחבל המנוטרל היא אירוע השנה בפוליטיקה הישראלית. היא פגשה ציבור עם עצבים מרוטים מחצי שנת ספיגה כבדה של פיגועי סכינים; ראש ממשלה שמצוי במערכת בחירות רוויית אלימות מילולית שמבחינתו לא הסתיימה מעולם עם סגירת הקלפיות; ושר ביטחון שרואה צל הרים כאנשים.
נתחיל באחרון, ונתחיל בהתחלה: החיבור בין יעלון והליכוד היה חיבור בין גנרל קיבוצניק ממפא"י בעיצומו של תהליך הימנה, עם מפלגה חילונית ימנית בשיאו של תהליך הדתה. הימין של יעלון הוא חילוני-בטחוני; הימין של המתפקדים – דתי-משיחי. הם הגיעו לאותה מסקנה מדינית אבל בדרכים שונות מאוד. זו הסיבה שיעלון מעולם לא צלח את המקום השישי בפריימריז של הליכוד, למרות עמדותיו והמחיר האמיץ ששילם על התנגדותו להתנתקות. הוא לא היה משלהם.
דרך ארוכה-קצרה עבר יעלון מהמפגש עם פייגלין שבו דיבר על הוירוס של שלום עכשיו ועד השבוע. הזרעים נזרעו בבתי דריינוף. פרשת פינוי השכונה בבית אל, וחודש אחריה הרצח בדומא הוציאו אותו למאבק נגד מה שזיהה כערעור חרד"לי מתנחלי על הממלכה והצבא. בניגוד למקובל לחשוב, לא הרמטכ"ל הוא שיזם את הוצאת ענף התודעה היהודית מהרבנות הצבאית; שר הביטחון הוא שזימן את איזנקוט למשרדו והורה לו על המהלך.
הוסיפו לזה את התיעוב לבנט, את העימות עם הרב מלמד, האב והבן, ולאחרונה גם יוסי דגן ושות', ותבינו למי התכוון יעלון השבוע כשאמר: "מיעוט קיצוני, הפועל בשטח וברשתות החברתיות. חלקו הסתנן גם לזרם המרכזי בחברה, בכסות ובמסווה, והוא מנסה להשפיע על דמותו ועל ערכיו של צה"ל".
רק כך אפשר להבין את הדיבוק שאחז ביעלון בחודשים האחרונים, שנראה מרחוק כמו ניסיון התאבדות פוליטי: הוא ראה בעצמו את רמטכ"ל המאבק למען הדמוקרטיה הישראלית. יעלון השקיע את כל מניותיו הפוליטיות – ובעקיפין גם את אלה של ראש הממשלה – בהרשעת החייל היורה בהריגה. התעקשותו המגושמת להשפיע על ההליך המשפטי הולידה את התמרון המביך של נתניהו מגינוי ועד לשיחת הטלפון עם אבי החייל. נתניהו הרגיש שיעלון מושך את הממשלה כולה איתו אל התהום, נגד דעת הקהל.
יעלון מנגד חשב שנתניהו נגרר אל התהום והסלים את התבטאויותיו. פרשת יאיר גולן הייתה השיא: הרמטכ"ל קיים שיחה קשה עם סגנו בעקבות ההשוואה האומללה של ישראל לגרמניה הנאצית, רק כדי לשמוע בתדהמה ששר הביטחון מתייצב מאחורי הדברים.
בכל פעם שנראה היה שהאש גוועת, יעלון שפך עליה ליטרים של בנזין. השבוע הדהים את המערכת הפוליטית כשקרא לקציני הצבא להביע את דעתם מול ההנהגה, רמז ברור לנתניהו. אחר כך שיגר רצף תגובות מבזות, משפילות, לביקורת לגיטימית ועניינית שהשמיע נגדו השר יובל שטייניץ. יעלון נכנס לסחרור.
כל זה היה רק הרקע לקרב האחרון, גיא החיזיון שבו עמדו להתנגש שתי השקפות העולם: עמונה. בעיני יעלון זה מאבק במפירי חוק פרועים שמסרבים לקבל את מרות המדינה ומתכוננים למאבק אלים בכוחות הביטחון. בעיני מנהיגי עמונה שמסרבים לכל פשרה הגיונית – שחזור של טראומת עמונה 2006, הפעם מידי ממשלת הליכוד. עמונה 2016 נראתה כהתנגשות חזיתית כמעט בלתי ניתנת למניעה, התנגשות שהייתה מפרקת בסבירות גבוהה את ממשלת נתניהו.
יעלון כבר לא יהיה שם בדצמבר 2016. במו מילותיו הביא על עצמו את הדחתו ממשרד הביטחון. כששואלים מה השתנה אצל נתניהו, שאחרי שנה הסכים פתאום להעניק לליברמן את התיק הזה, זה כנראה חלק נכבד מהתשובה. יש משהו שייקספירי בעובדה שהדחתו ממשרד הביטחון לטובת ליברמן נתפרה בידי קואליציה של פוקדי הליכוד מהגבעות, סמוטריץ', אלקין ובברכתו של בנט, שצדקתו בפרשת המנהרות לעומת כשלון יעלון התגלתה במלואה בטיוטת דו"ח מבקר המדינה. הקואליציה שיעלון ראה בה אויבת המדינה מספר אחת הפילה אותו השבוע מתפקידו.
התפטרותו של יעלון הבוקר מוכיחה שהוא רואה גם את נתניהו כחלק מהגופים המסכנים את המדינה. ברמה האישית יש כאן עניין אישיותי: "דרך ארוכה קצרה" אינו רק שם ספרו אלא מוטו לחיים: הדרך הקצרה ארוכה היא קיצורי דרך תוך ויתורים אידיאולוגיים שלא תוביל לפסגה. לראייתו, דווקא הדרך הארוכה שכוללת ויתורים אישיים ודבקות בעיקרון סופה להוביל עד למעלה אבל היא דרך המלך. ודרך המלך עוברת מעכשיו במדבר.
באחת השיחות האחרונות שלו שאיננה דרך טלפון אדום, אביגדור ליברמן נשמע אתמול עייף אך מרוצה. בהקשר שלי, אמר לבן שיחו, אנשים מיד חושבים על קונספירציות ועל כל מיני דברים מתחת לשטיח. אבל האמת היא שהכל קרה מאוד מהר ובלי תסריט כתוב מראש.
ביום שלישי אחר הצהריים, כשליברמן הודיע על מסיבת עיתונאים למחרת, לא הייתה שום החלטה להושיט יד לנתניהו. ליברמן חשב בשלב הזה שנתניהו משתמש בו כדי להוריד את המחיר של הרצוג, ונתניהו היה משוכנע שליברמן ינהל איתו מו"מ רק כדי להשאיר אותו בסוף עם ממשלת 61 סופנית. לנתניהו לא הייתה מעולם בעיה לסחור בתיק הביטחון: בשנה וחצי האחרונות הוא הבטיח אותו בהזדמנויות שונות לבנט, הרצוג וליברמן; אבל הוא לא חשב שאפשר לסגור דיל. קשה להאמין כמה הם לא מאמינים אחד לשני.
נתניהו רצה, באמת רצה, את יצחק הרצוג. הוא האמין ששותפה כנועה, מרוסקת ומשומנת היטב לא תוכל לעזוב את ממשלתו לעולם. אבל המשא ומתן נתקע ונתקע. שום דבר, מעולם, לא התקדם עם צוות המו"מ המנופח והאימפוטנטי ששיגר הרצוג לשיחות. לילות שלמים בוזבזו על פלפולים אין קץ. צד אחד לא הצליח לספק מעשים והצד השני לא הצליח לספק אצבעות.
אבל כדי שליברמן יושיט את ידו לפיוס וכדי שידו לא תושב ריקם היה צורך במסע לחצים כבד על שני האויבים הותיקים. ליברמן מודה שהליכוד שרף לו השבוע כל חלקה טובה אצל בוחרי ישראל ביתנו. נתניהו ואלקין, בעבודה שיטתית, יצרו בציבור הרוסי את הרושם שבגלל שנאה אישית בלבד ליברמן מסרב להצעה חלומית ומכניס לממשלה את השמאל. הוא הבין שחייבים להגיב, וזימן מסיבת עיתונאים ליום רביעי בצהריים.
אלקין ובכירי המתנחלים נרתמו למאבק. הם העניקו לליברמן ערבות חשובה: הבטחה לבליץ על נתניהו נגד צירוף המחנה הציוני ובעד ישראל ביתנו. השטח הימני התחיל להבעיר את קווי הטלפון במשרד ראש הממשלה: שלא תעזו לחתום עם הרצוג, הזהירו. בלילה הגיע איום מסמוטריץ' ואריאל: אם הרצוג ייכנס, אנחנו בחוץ. זו הייתה מכה נוראה לאופציית האחדות. הרי היא נשענה כולה על ההנחה של נתניהו שישמור על 61 ימניים בקואליציה. פרישת השניים הייתה מאפשרת להרצוג לפרק את הממשלה בכל עת ועיקרה את ההיגיון הקלוש גם כך של האחדות. צריך להבין: סוד כוחו הפוליטי של נתניהו הוא בחידוד נצחי של ימין בשמאל. צירוף הרצוג תוך רמיסת ההבטחה "אנחנו או הם" היה אסון אסטרטגי שנתניהו צעד אליו בעיניים פקוחות.
אבל עד חצות בלילה האמון השביר בין נתניהו וליברמן כמעט התפרק, כי מצבו של הרצוג היה כה נואש עד שעמד לקחת גם את הדיל המביך שהוצע לו. רק בלילה, כשהמו"מ נתקע, נסלל הכביש שהוביל את ליברמן מביתו במדבר אל מעמקי הבור בקריה.
 
ובינתיים בעבודה
פתאום קם אדם בבוקר, מסתכל במראה ומגלה שהוא פואד. זה מה שקרה למחצית, פחות או יותר מחברי העבודה. בחייהם הקודמים הם היו לוחמים חברתיים, נשים אמיצות, ראשי ועדת כלכלה ללא מורא, ופתאום מסבירים למה טובת המדינה דורשת לקבל תפקיד סגן שר.
המו"מ הממושך לאחדות ייצר הפתעה אסטרטגית אחת, והיא נכונותו חסרת התקדים של הרצוג לספוג כמעט כל רפש פוליטי, כל השמצה בעיתון וכל מתקפה מבית כדי להיכנס לממשלה. האיש שהתרגש מכל ידיעה בשיפולי מבזק גילה תעצומות נפש וגידל עור בעובי אהוד ברקי.
אבל התפיסה האסטרטגית שדווקא הוכחה, תפיסה שהוזכרה כאן פעמים רבות בשנה האחרונה, היא שהמחנה הציוני לא פרטנר לקואליציה. יחימוביץ' ולבני לעולם לא היו נותנות ידם להסכם עם נתניהו שמשאיר גם את הבית היהודי. הלחץ האדיר שהפעילו שתיהן בדעת הקהל, זו בגלוי וזו בחשאי, זו בבוטות חסרת תקדים וזו במסרים בשיחות סגורות, פירק לרסיסים את קבוצת תומכי האחדות. כשיחימוביץ' בחוץ הרצוג לא יכול היה לטעון להישגים כלכליים משני מציאות, וכשלבני בחוץ הרצוג לא היה משכנע בטענותיו על תפנית מדינית דרמטית.
קשה לזכור אסון מתוצרת בית כמו זה שפקד השבוע את יצחק הרצוג. הוא איננו האדם הראשון שמסמרים ננעצים בארונו הפוליטי, אבל הוא לבטח אחד המקרים הנדירים שבהם המסמר ננעץ בארון מבפנים. כשהסתיימה מסיבת העיתונאים המדהימה שלו שלשום התעניינו דובריו מה היא תעשה לקריירה הפוליטית. להבדיל אלף הבדלות, זה כמו לשאול מה יעשה לקריירה הפוליטית של מאיר דגן הריאיון ששודר אחרי מותו אצל אילנה דיין.
הפגישה שרודפת את מבקר המדינה כבר ארבע שנים נמשכה לא יותר מעשרים שניות. באביב 2012 הוזמן יוסף שפירא אל ראש הממשלה כדי לבחון אפשרות שהליכוד יצטרף לקדימה ויתמוך במועמדותו למשרת מבקר המדינה. לו הוזמן למשרד ראש הממשלה, איש לא היה זוכר. אבל הפגישה נקבעה לבית, משיקולי לו"ז. ובבית חיכתה לו שרה נתניהו. שפירא סיפר למי שסיפר שהגברת נתניהו לחצה את ידו, התנצלה על העייפות אחרי סיור ממושך, ועלתה לאגף הפרטי לנוח. אבל בדעת הקהל רודפת מאז את המבקר הטענה ששרה נתניהו עשתה לו אודישן ערב בחירתו לתפקיד.
מאז פרסם המבקר נגד נתניהו שני דו"חות חריפים ביותר, שבועיים לפני הבחירות. פרשת המעונות ומשבר הדיור נראו בזמן אמת כקש שישבור את שלטון הליכוד. אחר כך הגיעה הטיוטה המטלטלת על מחדלי צוק איתן והשבוע ביבי טורס. בניגוד לקודמו לינדנשטראוס, שפירא לא נהנה מגיבוי פוליטי של איש. קדימה שיזמה את בחירתו איננה קיימת; נתניהו רותח עליו ומפרסם נגדו תגובות חריגות בחריפותן; והאופוזיציה משוכנעת שהוא עובד אצל ראש הממשלה, מרכך פה ומעכב שם.
פרשת ביבי טורס גוועה, לפחות זמנית, בתום 12 שעות של כותרות. אבל הייתה לה עוד השפעה אחת. נכון לסגירת המוסף, ראש הממשלה עדיין מתבצר בסירובו הנזעם להיענות לדרישותיו של השר נפתלי בנט ולהוסיף מזכירים צבאיים לחברי הקבינט. מדוע הוא לא מוכן להיענות לדרישה? איך מי שויתר על הביטחון בתוך שעה מוכן לסכן את הממשלה, לפחות תיאורטית, בשביל קצין בדרגת אלוף משנה? נתניהו ורעייתו הרי משוכנעים עד עצם היום הזה שבנט ואיילת שקד הם המדליפים שהולידו את התחקיר בערוץ 10 לפני חמש שנים ואולי יביאו בסופו של דבר תיק פלילי. יכול להיות שזה לא היה העיתוי הכי מוצלח מבחינת בנט להציג את הדרישה. בשבוע הבא ביבי טורס יישכח, ותימצא הדרך של הליכוד לרדת מהעץ.
בראשית היה בישראל ויכוח על חלוקת הארץ. צד אחד הציע לחלק אותה, הצד השני דרש להיאחז בכל סנטימטר. בשלב מסוים המחנה השני החל לתמוך בנסיגות, קודם בסיני ואחר כך נסיגות מסוימות ביהודה ושומרון. אבל המחנות לא התפרקו, להפך: מעכשיו קראו להם "ימין" ו"שמאל".
ב-1994התייצב בראש הימין בנימין נתניהו. אישיותו, אופיו, והעובדה שהוא מחזיק בביוגרפיה שהייתה אמורה להציב אותו בראש השמאל הגבירו את האהדה כלפיו בקרב תומכיו, ואת ההתנגדות לו מצד מתנגדיו. הסתייגות הפכה להתנגדות, התנגדות הפכה לשנאה ולתיעוב.
בשמונה מערכות הבחירות שהיו בדור האחרון, נתניהו עמד בראש הליכוד שש פעמים. ובכל שש הפעמים הבחירות היו משאל עם על נתניהו. רוב הימין הצביע לו גם בפעמים שבהם פינה את חברון, חתם על הסכם וואי ותמך בנסיגה משמעותית מהגולן; והשמאל ניסה להפיל אותו מיד כשנחת בנתב"ג אחרי שלחץ יד לערפאת, תיעב אותו יישם מדיניות כלכלית שהיטיבה לא פעם עם השכבות המבוססות בישראל. אם בוחרי נתניהו אינם רציונליים, גם מתנגדיו לא.
וכך במקום ימין נגד שמאל, המחנות האמיתיים בישראל הפכו ל"רק ביבי" ו"רק לא ביבי".
בשנים האחרונות ניכרת התעייפות מנתניהו במחנה הימין. היא ניכרה היטב בנדידה ההמונית של מצביעי המחנה לבנט וללפיד בבחירות 2013, והיא בלטה מאוד בקבוצות המיקוד המפורסמות של הליכוד בפתיחת מערכת הבחירות האחרונה. מסע הבחירות האפקטיבי של הליכוד התבסס על ההנחה שבוחריו יחזרו הביתה אם ישתכנעו שהשמאל עלול לחזור לשלטון; ורגעי השיא שלו היו כשתומכי הימין התפוצצו מהמתקפה התקשורתית נגדו וממה שזיהו כצביעות ביחס השמאל למנהיגם. הסלידה מהמתקפות על נתניהו ניצחה את העייפות ממנו, ולכן ככל שמצבו של נתניהו הורע, הוא השתפר. או בקיצור: מ"רק ביבי" מול "רק לא ביבי" הגענו אל: "רק לא ביבי" מול "רק לא 'רק לא ביבי'".
רק כך אפשר לפרש את אירועי השבועיים האחרונים במערכת הפוליטית, שבהם השמאל מחבק שר ביטחון שתומך בחזרה לחומש ומתעב את רעיון שתי המדינות, ואילו הימין שש על מינוי שר ביטחון שרוצה להעביר את גבול פלסטין בכביש שש. כי הכל נבחן לא על ציר של ימין שמאל, ולא על נסיגות, דת ומדינה, כלכלה, חברה או נושאים אזרחיים: הכל נמדד בשאלה: האם זה מאריך את שלטון נתניהו, או מקצר אותו?
האם נוצרה במהומה האחרונה המסה הקריטית של מתנגדי נתניהו במחנה הלאומי שתצליח להחזיר את הדיון לימין מול שמאל? האם בנט, כחלון, סער ועכשיו יעלון יוכלו לשכנע את ה"בייס" של נתניהו שאפשר לנטוש אותו ועדיין לשמר שלטון עם עקרונות לאומיים? הרי כבר די ברור שהדרך לנצח את נתניהו עוברת בימין או במרכז-ימין, לא בשמאל.
יאיר לפיד, מכונת קמפיין משומנת עם ייעוץ אמריקני משובח, הסיק מזה כבר מזמן את המסקנה שלו: בבחירות הבאות הוא לא יתקוף את נתניהו, לא יגיד ש"זה אני או הוא", לא ישכור את ראובן אדלר כדי לטעון שביבי שקרן. הוא יאמר משהו בסגנון מה שאמר אולמרט על טדי קולק בבחירות 1993 לראשות עירית ירושלים: אוהבים אותך ביבי, אבל די. עשית הרבה בשביל המדינה, אבל הגיע הזמן למשהו חדש. ומה יעשה יעלון?
 
הצעת הגשה
על קופסאות קורנפלקס מופיעות לפעמים תמונות מפתות מאוד: הפתיתים הזהובים נחים בין פירות יער טריים, שוחים בשמנת. אבל באותיות קטנות נכתב: "הצעת הגשה". כשפותחים מגלים רק את הקורנפלקס.
הצהרות ליברמן על מיטוט חמאס, חיסול הניה, מיגור הפיגועים וחקיקה אזרחית היו בסך הכל הצעת הגשה. בטקס החתימה שלשום הוא ונתניהו נשמעו כביילין ולבני. זה מדבר על הזדמנויות אזוריות גדולות, וזה מבטיח להיות שקול ומדוד. לאן נעלמו הבטחות המיגור, ההפלה, החיסולים והערבים הנוהרים?
ליברמן הוא הסוגייה הפחות מעניינת כאן. הוא כבר דילג בעבר באלגנטיות על הבטחות בחירות. מבחינתו, הקריירה הפוליטית שלו תאותחל מחדש בשלישי הקרוב, כשיסקור את מסדר הכבוד של צה"ל בקריה. מה שעשה או אמר עד אז לא כל כך חשוב. הוא ממילא יימדד בעוד שנתיים או שלוש על תפקודו כשר הביטחון.
נתניהו מעניין יותר: כבר כמה שבועות, בעקשנות, הסתננה שוב לנאומיו אורחת מן העבר: המילה שלום. עד לשבוע שעבר אפשר היה לחשוב שמדובר בשמן רטורי שיחליק פנימה את המחנה הציוני. אבל חזרתו עכשיו מעידה שמדובר אולי במשהו רציני יותר. ממשלת הימין פלוס פלוס מתחילה את דרכה בקיץ מדיני רגיש: יוזמות מדיניות מתרגשות עליו מצרפת ומסעודיה, אובמה מצנן במקרר את נקמתו הארוכה, הימנעות מוטו על החלטות דרמטיות במועצת הביטחון. אם הרצוג היה בפנים זה אולי היה מספיק. אבל מי יתרוצץ עכשיו בעולם בשבילו? סופה לנדבר?
את מה שלא הסכים לתת להרצוג בכתב, ייתכן שנתניהו יצטרך להעניק לעולם במעשים. והכי מוזר, יהיה לו קל יותר להעביר את זה עם שר הביטחון ליברמן מאשר עם שר הביטחון יעלון. האחרון הוא זה שנתפס בוושינגטון כאידיאולוג נוקשה והוחרם למעשה על ידי צמרת הממשל. ליברמן נתפס כפרטנר כבר למעלה משנתיים, מאז ששבר שמאלה בהתבטאויותיו. רק בחורף שעבר הוא פרש את תכנית השלום שלו, שכוללת נכונות לפינוי התנחלויות.
זה לא שהשלום בדרך, וגם אין צורך להכין את הבולדוזרים. אבל השבירה ימינה בכנסת אולי תוביל את נתניהו וליברמן לתיקון שמאלה בטרקליני העולם.

מה שיגאל סרנה לא הבין על פייסבוק
סגן הרמטכ"ל מגיע מאפס לאושוויץ בעשר שניות
בחירת כחלון: ההכרעה הדרמטית שתשפיע על עתידו של שר האוצר
מילון פוליטי-עברי: המדריך המלא עם רביב דרוקר ועמית סגל
במרחק שתי אצבעות: נתניהו מנסה לפרק את מוקש התקציב
כשהרצוג קורס, האם יחימוביץ' רוצה להחליפו?
הדרישה להשעיה בגלל חקירה בחיתוליה היא בדיוק ההבדל בין ניקיון ל-OCD
המו"מ לאחדות הצליח להיות רציני מאוד וחסר סיכוי גם יחד
כמה הערות על יעלון והביטחון
תיאוריות הקשר הן מפלטו של הנחקר
כשאיילת שקד קיבלה את תיק המשפטים בלילו האחרון של המו"מ הקואליציוני, על אפם וחמתם של הנתניהו'ז, ראש הממשלה הפטיר בסרקסטיות לאחד מאנשיו: אם היא כל כך רוצה שיתפרו לה תיק פלילי, שיהיה.
כשישראל ביתנו, ואחריה הרצוג הסתבכו בחקירות פליליות הסבירו באופוזיציה שידו הארוכה של נתניהו משכה בחוטי החקירות האלה.
כשנתניהו עצמו, בתורו, חטף את פרשת הבקבוקים חודש לפני הבחירות הסבירו שכמו בפרשת ליאורה גלאט ברקוביץ', גם הפעם השמאל בפרקליטות הדביק חשדות לימין.
כשדרעי הסתבך שוב בחקירה, כתבת טלוויזיה נלעגת ומתאמצת במיוחד התעקשה לטעון ששוב האשכנזים במשרד המשפטים דופקים את המזרחים, כאילו שבכלא לא יושב עכשיו ראש ממשלה אשכנזי ומקושר.
האמת, כמובן, הרבה פחות קונספירטיבית: שנה חלפה ושקד טרם הואשמה בהטרדות מיניות או שחיתות, למרות שנכנסה השבוע חזיתית במערכת המשפט; נתניהו עצמו איננו יכול לתפור תיקים, ולראיה העובדה שאפילו את החקירה בביתו שלו לא הצליח למנוע; ומי שמסתובב במשרד המשפטים יכול לראות שפרקליטות המדינה כבר מזמן איננה המעוז הלבן-שמאלני שהייתה.
אבל הקונספירציות קלות לשכנוע, נעימות למגע הרבה יותר מהאמת הכואבת. היה נלעג השבוע לראות את ראשי מפלגת העבודה מתחפשים לש"ס, ולהפך: דרעי הסתפק בהתבטאויות מהוגנות ומכבדות, הבטיח שיתוף פעולה מלא עם המשטרה ואסר על מקורביו לתקוף את מערכת אכיפת החוק. הרצוג, מצידו, השתגע: הוא הילך אימים על מוסרי המידע וטען לקשר פוליטי שנועד להפילו, חיליק בר האשים במשתמע את הליכוד בתפירת תיקים, וכל השאר דממו. מותר לנחש איך היו מתנפלים על ש"ס לו ראשיה היו משמיעים דברים דומים.
זו כמובן איננה תופעה חדשה במיוחד, אבל היה מרענן לראות שהיא איננה נובעת מעמדה פוליטית אלא פשוט ממצוקות אנושיות טבעיות. יש משהו משותף לטענות נגד מערכת המשפט בחקירות דרעי והרצוג ולסדרות הטלויזיה שמנגחות את הפרקליטות, גם בפרשת רצח תאיר ראדה: הטענה שהכל תפור, שיד גדולה ואלמונית מנענעת את העריסה. ב-1999 דרעי טען שהוא נרדף כי הוא מזרחי, למרות הראיות החותכות לשוחד. ב-2003 המחנה הלאומי טען שהפרקליטות רודפת את שרון בפרשת סיריל קרן רק כי הוא ימני, ושנה אחר כך טען באותה התלהבות שהיא סוגרת לו תיקים פליליים כי הוא שמאלני. סדרת הטלויזיה המופרכת של אורנה בן דור טענה באותה התלהבות שחיים רמון נרדף בשל רפורמות, תוך התעלמות מהעובדה המצערת, ששר בקבינט ביצע עבירת מין בחיילת ערב יציאה למלחמה, ואחר כך ניהלו מקורביו מאבק משפטי עתיר שקרים ושיבוש הליכים. המחנה הציוני רק הלך השבוע בדרכם.
1. הדבר היחיד שמהיר יותר ממהירות האור הוא קבוצות הווטסאפ של פעילי הליכוד. אם התמונה של יעלון עם כוונת הייתה תוצרת מישהו משמעותי במפלגה, זה כבר היה רץ בכל מקום. אולי הגיע הזמן לעשות חושבים על הטיפול ב"כרזות" כאלה. לא כל פסיכופט עם טלפון חכם וגישה לפוטושופ צריך להעסיק אותנו במשך שלושה ימים. להבדיל, זה קצת דומה להתאבדויות: ככל שמסקרים אותן יותר, יש יותר. אם אתה אדם קיצוני בדעותיך או בנפשך, ויודע שתוך רבע שעה נשיא המדינה, ראש הממשלה וכל מה שדרומה יתייחסו למה שיצרת במחשב האישי שלך, זה רק יגרום לך להרבות הסתה.
2. סיפור הליכוד שקם על יעלון לחסלו גם הוא אגדה אורבנית. בבחירות 2009 יעלון היה המשיח של הפייגלינים והמתנחלים, ההוא שפוטר בגלל ההתנתקות. מיקומו בפריימריז: 7. ארבע שנים אחר כך, יעלון שוב מתמודד, שוב מקום 7. ב-2015, אחרי קדנציה במשרד הביטחון שבה הרגיז את המתנחלים, הוא אכן נענש קשות: התמקם במקום ה-6 ברשימה.
3. הוא תומך בחזרה לחומש ושא-נור, מכשיר מאחזים בהתמדה, קורא למזכיר המדינה קרי "משיחי ואובססיבי", רק לפני שבועיים הכריז ש"שוברים שתיקה" הם בוגדים (עבירה שדינה, כזכור, גזר דין מוות). אין ספק! משה יעלון הוא האדם המתאים ביותר לעמוד בראש המחנה הציוני.
כמה מיואשים שם בשמאל שכל מה שצריך כדי להיחשב לתקווה הלבנה הגדולה הוא לחטוף פוסטר נאצה?
כמו בתמונות המתעתעות של הצייר ההולנדי אשר, גם בתמונת המו"מ לאחדות בין נתניהו והרצוג יש כמה דרכים להתבונן. חלק מהפוליטיקאים והמשקיפים (למשל: כחלון; רוב לשכת נתניהו; בנט; ניסנקורן) משוכנעים שהמו"מ היה רציני מאוד והיה מרחק יממות מהבשלה וסגירה. החלק השני (דוגמאות: יחימוביץ', כבל, דרעי) מגחכים ובטוחים שהוא מעולם לא היה קרוב להבקעה.
ובכן, כולם צודקים. נתניהו והרצוג הגיעו אל המשא ומתן בנפש חפצה. נתניהו מאס בהשתעבדות לכל אמסלם ונגוסה; הרצוג מבין שקיצו הפוליטי קרב ממילא. מה אכפת לו לעשות את שנותיו האחרונות בצמרת בדיור מוגן במשרד החוץ. השניים החליפו דעות ומשרדים. מקורביהם נפגשו שוב ושוב. במצטבר מדובר בעשרות שעות דיונים בחודש האחרון, מאות בשנה האחרונה.
אז איך זה כל כך רציני וכל כך לא רציני? כי כמו במו"מ אחר שמוכר לנו, בכל פעם שהגיע הרגע לקחת את אוסף הסיכומים התיאורטי הזה ולצאת איתו אל האור, התברר שאין פרטנר. בתמצית, נתניהו רוצה את הסחורה של המחנ"צ אבל לא מעוניין לשלם את המחיר עבורה. ההחלטה האסטרטגית שלו, בת שבע שנים בקרוב, דוגלת בסירוב לוותר על השותפים הטבעיים אלא אם אין ברירה.ב-2014 הרצון בחידוש השותפות עם החרדים הוביל אותו לפירוק הממשלה והקדמת הבחירות, וב-2016 הוא מסרב לוותר על הבית היהודי. נתניהו לא יודע בוודאות – אבל משער לעצמו – שבנט ושקד יעזבו את הממשלה אם יילקח מהם תיק החינוך או המשפטים, אבל יישארו בדיעבד, ואולי גם ישמחו לכתחילה, אם יידרשו לוותר בשם אורי אריאל על תיק החקלאות.
כדי לוודא שיישארו, נתניהו סירב בתוקף לדרישת הרצוג לשינוי קווי היסוד של הממשלה ואפילו לחדש את שבועת נעוריו לרעיון שתי המדינות. המקסימום שחילץ הרצוג היה אחריות על המו"מ הלא קיים עם הפלסטינים, בתוספת הדובדבן הצמוק: נאום מדיני שיישא ראש הממשלה סמוך לצירו המחנ"צ. כשהרצוג גישש בקרב בכירי מפלגתו אם יש על מה לדבר, הוא גילה שאין.
הרצוג מאס באופוזיציה, אבל רועד מפחד מהאופוזיציה הפנימית במפלגתו. בנובמבר האחרון, למשל, הוא ישב בבית ראש הממשלה עד השעות הקטנות שבין חמישי לשישי, וכשיצא הבטיח לתת תשובה סופית עד סוף השבוע. בראשון שמע נתניהו בתקשורת נאום חריף של הרצוג נגד הממשלה, והבין שקיבל שלילי.
לכן אין צורך להתייחס ברצינות רבה מדי למה שהתרחש בישיבות הסגורות, כל עוד לא אזר את האומץ לקבל את אישורם של יחימוביץ', כבל ולבני. לא החקירה קברה סופית את המגעים לאחדות, אלא בג"צ הגז. הסיכוי הקלוש שיחימוביץ' תיתן אור ירוק לחתימה גווע ברגע שהתברר שצירוף המחנה הציוני יאפשר את קימום המתווה מהריסותיו.
האם יהיה בקרוב סיבוב נוסף? הסיכוי לכך הולך ומצטמצם. בעוד שלושה חודשים אמורה כבר הממשלה לאשר את תקציב 2017-2018 ואחר כך כבר יהיה מאוחר מדי. הירידה הנמשכת, התלולה, במפלס הטרור, עשויה להשפיע ישירות על יציבות הקואליציה. אמצעים טכנולוגיים מציתי דמיון מסייעים להורדת מפלס הפיגועים אל הרף הנסבל יחסית. בהיעדר דקירות על בסיס חצי-יומי, ליברמן מאבד את הנכס העיקרי שלו, היכולת לתקוף את הממשלה מימין. אם הוא יסיק שהממשלה כאן כדי להישאר, האם אז ייעתר להיכנס לקואליציה?
לוח השנה זימן ליצחק הרצוג באמצע חקירה את הצורך המשפיל להגיע לשני כנסים שהתניעו באופן לא רשמי את המסע להדחתו. הוא נאלץ לדבר על החבל לא בבית התלוי, אלא בבית התליין.
לכאורה, עמיר פרץ ושלי יחימוביץ' גיבו אותו בנאומיהם. אבל אם מקשיבים היטב לדברים של פרץ, שומעים משהו אחר. "אין זו תקופה פשוטה לכל אדם", זעק פרץ, "ובוודאי לא לאיש פוליטי כל כך בכיר. אתן לך את המרחב הנדרש כדי שתסיר את העננה הזו שמעיבה עלינו ועל חיינו הציבוריים". אתה מסובך חזק, אמר בעצם פרץ, וניחם אותו בערך כמו מי שמגיע לשבעה וממלמל: אסון נורא, אסון נורא.
הרצוג שעלה מיד אחריו לבמה מיהר לעקוץ בחזרה: "אצא מזה", חרץ. "גם אתה עמיר היית במצבים קשים מאוד, קשים מאלה". רוצה לומר: אני מסובך? אני לפחות לא ניהלתי מלחמה כושלת עם משקפת סגורה. קטן עליי חקירה פלילית.
דרעי והרצוג מנהלים מאבק הישרדות שמסתבר קשה בהרבה משנראה מראש. התביעה להשעיה על סמך בדיקה משטרתית בלבד נראית פתאום הרבה פחות מופרכת. ב-2007 משה קצב התבצר במשכן נשיאי ישראל חצי שנה ארוכה בעוד המשטרה חוקרת אותו על מעשי אונס סדרתיים. ב-2008 נדרש הליך דרמטי יומיומי של עדות מוקדמת של משה טלנסקי על שוחד, וגם אז לקח לראש ממשלת ישראל אולמרט שלושה חודשים כדי להודיע על הסכמתו להתפטר. ב-2016 הכללים אחרים: עצם קיומה של בדיקה משטרתית על עבירת בחירות בהיקף זניח יחסית – 40,000 ₪ מתוך סכום כולל של מיליון, מספיק כדי להעלות את סוגיית ההשעיה.
הסחף הזה בעייתי מאוד מבחינה דמוקרטית. היה היגיון בחוק יסוד הכנסת שעסק בהשעיית ח"כים אחרי הרשעה בדין. גם פסיקת בג"צ על השעית שרים עם התגבשות כתב האישום עדיין נפלה במתחם הסבירות. ההחלטה על סילוקו של נבחר ציבור רגישה, שאפשר לקבל אותה רק תוך הסתמכות על הכרעתם של שופטים או למצער היועץ המשפטי לממשלה. הדהירה להשעיה על סמך בדיקה משטרתית כבר נכנסת למרחב המסוכן. היא מאפשרת לכל יריב פוליטי או אישי להגיע למשטרה בדל מידע אנונימי. באקלים הנוכחי סביר שהיועץ המשפטי יעדיף ללכת על בטוח לבדוק את העניין, והסערה הציבורית כבר תחסל לפוליטיקאי את הקריירה. זה בדיוק הקו הדק בין הקפדה על ניקיון ובין הפרעה טורדנית כפייתית. לא יקרה דבר לדמוקרטיה אם הרצוג ודרעי יישארו בתפקידם עד לתום חקירת המשטרה, או לכל הפחות עד שנדע על מה הם בכלל נחקרים.
גם איוב, או להבדיל שאול מופז של 2012, היו מתקשים לקנא ביצחק הרצוג. החודש האחרון שלו היה שרשרת אסונות שממאנת להסתיים. המפולת בסקרים; חקירת המשטרה ההרסנית; בהלול והמחבלים; וכשכבר שכב מנוטרל על הקרקע הגיעה מהומת ה"אנחנו לא אוהבים ערבים". לעומת כל אלה, התאונה שעבר עם רכב השרד שלשום נראתה כמו רגע זן.
לא ברור אם בימים אלה הרצוג הוא משקולת על העבודה או להפך. עושה רושם ששתי התשובות נכונות. הפלא העיקרי הוא לא שעשרה מנדטים עזבו את המחנה הציוני ללפיד, אלא ש-14 מנדטים נשארו שם. קשה להעלות בדמיון ולו מצביע אחד שמצליח לחיות בשלום גם עם המיאוס של הרצוג מהערבים וגם עם התמיכה של בהלול במחבלים.
ההתבטאות של הרצוג היא מפגש אהבים נדיר בין אסטרטגיה לטקטיקה. האסטרטגיה העקבית והאמיצה שלו מאז הבחירות היא פנייה ימינה, אל המרכז הפוליטי. הודאתו שמפלגת העבודה נתפסת כאוהבת ערבים אולי לא אלגנטית במיוחד וגם לא פוליטיקלי קורקט, אבל היא מדויקת להפליא. יעידו על כך חמישה מיליון המסרונים בסגנון "הערבים באים" שסידרו לנתניהו את הניצחון בבחירות.
הטקטיקה הביאה את הרצוג לומר את הדברים דווקא השבוע. כשאתה נכנס ויוצא מחדרי החקירות, עם כריכים מהבית, כל אמצעי כשר כדי להשכיח את היותך נחקר ולהזכיר את היותך יושב ראש אופוזיציה, כל פרובוקציה מתקבלת בברכה. גם אם התיק ייסגר מחוסר ראיות, הנזק כבר כמעט בלתי ניתן לשיקום.
הרצוג פוליטיקאי חכם מספיק כדי להבין שהוא חוזה עכשיו בפרפורי הגסיסה של עצמו. דמו במפלגת העבודה הותר. גם כך, הוא חצה זה מכבר את תוחלת החיים הממוצעת של ראשי המפלגה. יחימוביץ' מניחה לו מטענים, מרגלית צועק עליו, בהלול סוגר איתו חשבון בהנאה. 22 מ-24 חברי המחנ"צ סירבו להתראיין השבוע בעדו.
הרע מכל עוד לפניו. כוחו של הרצוג במפלגה נשען בעיקר על ברית הדוקה עם יושב ראש ההסתדרות אבי ניסנקורן . בלי קשר ליחסים בין השניים, הכוח הצנטריפוגלי שנקרא "שלי יחימוביץ'" יפרק את הברית הזו בסבירות גבוהה. הרי יחימוביץ' מתלבטת בין ראשות העבודה וראשות ההסתדרות, ובשתי ההתמודדויות סיכוייה לנצח גבוהים. הרצוג יודע שניסנקורן עשוי להתפתות לתמוך ביחימוביץ' בעבודה כדי לשמור על כסאו בהסתדרות, וניסנקורן יודע שהרצוג עשוי להתפתות לתמוך בה בהסתדרות כדי לשמור על כסאו בעבודה. אחד מהם יהיה חייב לשלוף ראשון.
מה שמעלה את השאלה: מה רוצה יחימוביץ'? לכאורה, התשובה ברורה. פוליטיקאים מניקסון ועד נתניהו רוצים לחזור למקום שממנו גורשו. הם בעניין של סגירת מעגלים. מצד שני, גם אכזבה נוספת, כמעט ודאית, בקלפי לא נראית מלהיבה במיוחד.
העניין המרכזי נוגע פחות בפוליטיקה ויותר בפסיכולוגיה. עשר שנים נמצאת יחימוביץ' בפוליטיקה, אבל אפילו לא יום אחד בקואליציה. האופוזיציה עבורה איננה מצב פוליטי זמני אלא עמדה נפשית. ממש כמו שלפיד חיפש את לב הקונצנזוס גם ב"אולפן שישי" וגם ב"יש עתיד", יחימוביץ' תמיד מבקרת מבחוץ, גם כעיתונאית נושכת וגם כפוליטיקאית בועטת. כהונתה כיושבת ראש המפלגה הדגישה את חוסר יכולתה ורצונה להגיע לפשרות. היא הייתה הרחק מהאלמנט שלה. עד היום מעולם לא חזרה בה מעמדה פוליטית, לא אמרה אפילו פעם אחת שהמציאות השתנתה. ומצד שני, היא רוצה להתקדם.
ולכן, המשפט הבא איננו ידיעה אלא הערכה: אין תפקיד תפור על יחימוביץ' יותר מיושב ראש ההסתדרות. גם תפקיד ביצועי, גם מבט מבחוץ. גם היכולת לנווט תקציבים ואנשים, גם האפשרות לעשות את המוות לממשלה. להיות ממליכת המלכים בעבודה בלי להסתכן בהפיכת חצר. בקיצור, זה תפור עליה.
באחד מלילות הקיץ החמים מתכנן ראש הממשלה לכנס את הכנסת ולהעביר, בקריאה ראשונה, תקציב לשנתיים. 61 חברי הקואליציה יתבקשו ביולי 2016 להצביע בעד תקציב שיהיה תקף עד תחילת 2019. יותר משנתניהו סומך על רוחק הראות של פקידי האוצר, הוא חושש מקוצר השמיכה של הקואליציה.
וכל זה קורה בגלל אצבע אחת.
הנה ההבדל המרכזי בין הצבעה על תקציב להצבעת אי אמון, שני המהלכים הפרלמנטריים שבכוחם לפרק ממשלות: כדי שהתקציב יעבור, נתניהו זקוק לתמיכתו של כל אחד ואחד מחברי הקואליציה. די במורד אחד כדי לשלוח את כולם לבחירות. כדי שאי אמון יעבור, לעומת זאת, יש צורך כבר בשני חברי כנסת.
ההבדל בין מורד אחד ושניים הוא יותר מאצבע אחת; הוא יכול להיות עולם ומלואו. ח"כ אחד יכול לחטוף קריזה ולהפיל ממשלה בגלל חקירה פלילית, הקפאה מקומית או סתם בוקר רק. כדי לגייס שני ח"כים שיצביעו בעד הפלת ממשלה כבר יש צורך בקשר של ממש. בפרפראזה על מה שאמר פעם שמיר: כל פגישה של שני אנשים ומעלה היא התקהלות בלתי חוקית. שני מורדים זו קונספירציה; מורד אחד זה פסיכולוגיה.
הזמן, במקרה הזה, קריטי. חברי העשירייה השלישית בליכוד ששמרו על צייתנות בשנה הראשונה הולכים ומשתחררים ממנה, כפי שהעידו התקריות האחרונות עם נגוסה, אמסלם וחזן. ההנחה המקובלת אומרת שיהיה קל בהרבה לגייס אותם להצבעה בקיץ הקרוב מאשר בחורף הבא, קרוב לשנתיים אחרי הבחירות, המועד שבו קואליציות מתחילות להיסדק באופן טבעי.
בשבועות האחרונים מתברר יותר ויותר שראשי כל מפלגות הקואליציה מעוניינים בהמשך קיומה. דרעי השקוע בביצה ספק-פלילית אמר השבוע: "גם אם יש בעיות בבית, לא מפרקים את הבית". בנט טרם החליט איך ועם מי ירוץ בבחירות הבאות. ליצמן משומן בתקציבים ומתפנק בתקשורת חיובית. ועל עמדת כחלון מלמדים מחירי הדירות הנוסקים, שמוציאים לו את החשק מבחירות.
ולכן הבעיה העיקרית של נתניהו היא אינתיפאדת היחידים שמתפרצת מעת לעת בסיעת הליכוד. בכל ההבדלים המתחייבים, גם היא לא זקוקה להכוונה מלמעלה או לכוחות גדולים מאחורי הקלעים. לכן היא גם הכי קשה לשליטה.
באופרות סבון ארוכות שנים הדמויות נשארות צעירות ותמיד נשארות, אבל השחקנים מזדקנים ועוזבים, כך שיום אחד מגלים הצופים ששחקן אחר החל לגלם את אחד הגיבורים. בטלנובלה הבלתי נגמרת שנקראת "ממשלת נתניהו", מתחלף פעם בשנתיים שלוש תפקיד הגיבור השמאלני. בתחילה זה היה אהוד ברק, אחר כך ציפי לבני ובשנה האחרונה – מין ליהוק מופרך שכזה בהיעדר דמויות הולמות יותר – משה כחלון.
השחיקה הגבוהה אינה מקרית: בנימין נתניהו של שבע השנים האחרונות השעין את כל כובד ממשלותיו על הבריח הזה. העבודה, עצמאות, התנועה ועכשיו כולנו נועדו להכשיר את הממשלה בעיני מנהיגי העולם; להיות תירוץ זמין מול הימין הרוטן מדוע לא בונים יותר או מוותרים פחות; ולפורר את האופוזיציה משמאל.
התמורה בתיקים תמיד הייתה גבוהה, אבל במבחן התוצאה מעולם לא הייתה שווה את הסיכון. הזעם של הימין על השותף השמאלני שתוקע הכל, ושל השמאל ומתנגדי נתניהו על הבוגד התורן שחצה את הקווים פירק מפלגה אחרי מפלגה. הוא פילג את העבודה, חיסל את ברק, הטביע בלבני כתם בלתי ניתן לכביסה של נכלוליות וזגזוגים.
באורח פלא, משה כחלון יצא מהשנה הזו ללא שריטה. הוא יצא נגד שינויים בבית המשפט העליון אבל לא חטף מבנט וניצי הליכוד, קיים את ממשלת נתניהו במו עשר אצבעותיו (בכנסת וגם שלו האישיות) אבל לא זכה לביקורת ממשית משמאל. זה מפתיע במיוחד, כמעט מרעיש, בהינתן העובדה שכחלון מכהן בתפקיד השנוא של שר האוצר, ובהתחשב בכך שבמבחן התוצאה, מחירי הדיור, הציון שלו הוא כישלון מהדהד. בשלב הזה של הכהונה יאיר לפיד כבר היה השר השנוא בממשלה. איפה הוא ואיפה יורשו.
זה קרה בגלל שכחלון הוא שחקן אופי מצוין. במשך שנה הוא היה השותף הנאמן והיציב ביותר, נאמן יותר מהליכוד עצמו. בסיעתו לא נרשם ולו מקרה אחד של מרידה בסגנון עדי קול 2013. ומצד שני, הוא משדר בכישרון רב מסרים שמהם עולה שהוא אוטוטו, אבל ממש אוטוטו, מפרק את העסק ומפיל את נתניהו. הקול הולך לממשלה והידיים ידי האופוזיציה.
זו הסיבה לדיון המגוחך למדי בעיתונות הכלכלית בחודש האחרון סביב השאלה אם כחלון יסכים לתקציב דו שנתי. ודאי שיסכים. זה כבר קרה לפני שנה, בהסכמים הקואליציוניים. ליו"ר כולנו יש עניין מובהק לייצר רושם שהוא מתלבט, מהסיבה הפשוטה שכל עוד יש התלבטות, הוא זוכה למטריית הגנה. ברגע שתיפול ההכרעה, יהיה ברור לכולם, מ"ידיעות אחרונות", דרך גדעון סער, אביגדור ליברמן ויאיר לפיד, שתם הטקס. שהוא בצד של נתניהו. במקרה הזה, אף טקסט בזכות נשיאת העליון או נגד חוק העמותות לא יושיע אותו. במילים אחרות: כחלון זקוק לתקציב דו שנתי כדי להרוויח זמן כשר אוצר, אבל הוא הולך לסבול קשות בזמן שיקבל.
אלא אם יימצא פתרון. בימים האחרונים מציע כחלון פשרה, שלפיה תהיה אפשרות לשינויים בתקציב במהלך השנתיים, אם ייפער בור פתאומי בתקציב המדינה. כלכלה בצד, מהלך כזה יאפשר לכחלון להמשיך את הטלנובלה לעוד עונה, עד 2018. ושלא יהיה ספק, עד להודעה חדשה לשם פניו.
והנה פינה מחדשות הלילה עם ליאור פרידמן, אמש.
1. לפנות בוקר פרסם דובר צה״ל את ההודעה הבאה: ״סגן הרמטכ״ל מבקש להבהיר שלא הייתה לו שום כוונה להשוות בין צה״ל ומדינת ישראל לתהליכים שהתרחשו בגרמניה לפני 70 שנים. ההשוואה אבסורדית ומשוללת כל יסוד, ולא הייתה שום כוונה ליצור הקבלה כזו״.
המילה הבהרה, ולא התנצלות, פירושה שסגן הרמטכ״ל מבקש לטעון בעצם שפשוט לא הובן נכון. זו הבהרה שמתאימה לכתב בעיתון, לא לקצין בכיר. ״אם יש משהו שמפחיד אותי בזיכרון השואה הוא זיהוי תהליכים שהתרחשו באירופה ובגרמניה אז, לפני 70 ו-80 שנה (זאת אומרת גם בזמן השואה עצמה!) ומציאת עדות להם כאן בקרבנו ב-2016״.
לאיזה תהליכים התכוון גולן לשיטתו? הריבית המוניטרית של הבנק השוויצרי בשנות הארבעים? אולי מדיניות התחבורה ברייך השלישי? למה להיתמם: האלוף גולן התכוון בדיוק למה שהתכוון אליו. ה״הבהרה״ המבוהלת לא מוסיפה לצה״ל כבוד.
2. ונניח, האלוף גולן, שהמצב בישראל כה נורא. שאתה בכוחותיך האחרונים מוצא אומץ להתריע בשער. גרמניה הנאצית זו הדוגמא היחידה שמצאת?
יש משהו בעייתי בעולם אסוציאציות שמשתרע בין הימלר והיטלר, ויימאר וחוקי נירנברג. כל עוול הוא דכאו קטן וכל אדם – הימלר פוטנציאלי.
מה עם ספרד של פרנקו? החונטה של מיאנמר? למה לא להשוות לג׳ינגיס חאן, פטליורה, לתקופת סופות בנגב? לירושלים של פונטיוס פילאטוס, המלכה איזבל, נבורזאדן, יוון של גיאורגיוס פאפדופולוס, רומא של נירון קיסר, הורדוס, נאצר, בניטו מוסוליני, השלטון ללא מצרים של גולדן סטייט באנ.בי.איי, החונטה הצבאית בארגנטינה, אוויטה פרון, אימלדה מרקוס, תח ותט, תרפט?
מי שרץ מאפס לאושוויץ בעשר שניות ועוד בליל יום השואה במדינת היהודים מעיד שחוש המידה שלו פגום. זה אומר דברים מדאיגים מאוד על שיקול דעתו כקצין בכיר. במקרה הטוב, יש כאן הרבה טעם רע.
תביעת הדיבה של בנימין ושרה נתניהו נגד יגאל סרנה, אם אכן תגיע, תהיה אירוע חשוב. לא בגלל סרנה, שפרסומיו ברשת כבר מזמן נראים כאילו חצו קו שממנו והלאה יש צורך בסיוע תרופתי. הגיגיו על ביבי ושרה מזכירים בתכיפותם וחזרתם את חולי הפרעה כפייתית טורדנית ליד כיור לשטיפת ידיים. סרנה נהנה – או סובל – מההגנה המשפטית של עורך הדין אביגדור פלדמן. במצבו המשפטי הוא זקוק ליותר מאשר הררי מלל טרחני.  התביעה גם לא חשובה בגלל ראש הממשלה ורעייתו; הם מקפידים זה שנים לנהל בכל רגע נתון שלוש-ארבע תביעות דיבה מקבילות. גם תוצאת התביעה ברורה לגמרי: האירוע הנדון לא היה ולא נברא. ואפילו אם היה משל, לא יימצא בית משפט שיגן על משל שכזה.
התביעה הזו חשובה מפני שהיא הזדמנות לברר מה עמדת בית המשפט בישראל על הוצאת לשון הרע בפייסבוק. "הנתבע יטען כי הרשת החברתית מתירה פרסום פחות מוקפד ומרוסן מן העיתונות המסורתית, כי האירוניה העצמית של הרשת החברתית ומעמדה כעיתונות פוחזת במקצת המטילה ספק בכל, ולוקחת עצמה לא לגמרי ברצינות, מתירה כתיבה מסוג פרודיה ומשל, וכי קוראי פוסטים בפייסבוק אינם מתייחסים ברצינות תהומית לכל מה שמתפרסם שם. כי גבול הסבילות של חופש הביטוי בפייסבוק נמצא הרבה מתחת לזה של העיתונות המסורתית, וכל כן יש לשפוט את הפרסום על פי כללים אלה שמכוחם ניתן לראות בפרסום דנן גם משל, היפרבולה, הגזמה, הגחכה ולא בהכרח שיקוף מדויק של מציאות ריאלית, אלא של מציאות אפשרית". הנה כי כן, מבקש פלדמן להכיר בהגנת המציאות האפשרית, אולי האחות המופרעת עם הפה הגדול של הגנת האמת לשעתה. "תכונה נוספת לדפי הפייסבוק כי חיי המדף שלהם קצרים כחיי פרפר שבקע מן הגולם ועל כן השלכתם ונזקם, אם יש כזה, קצרים ביותר".
במסווה של הפגנת עדכניות ושליטה בעידן הרשתות, סרנה ופלדמן מפגינים עד כמה הם מיושנים. הרשת איננה מוטציה שובבה של העיתונות המסורתית, המודפסת, כבדת הראש. היא מפלצת אדירת ממדים שמגמדת כמעט כל כתבה ומאמר בדיו. כשפוסט כמו של סרנה זוכה ל-1000 שיתופים, פירושו שכ-300 אלף איש נחשפו אליו. זו חשיפה שרק הכותרת הראשית של ידיעות אחרונות והמהדורה המרכזית בערוץ 2 זוכים לה מדי ערב. לו היה כותב ש"זה רק משל" הוא היה מסתפק בכ-17 לייקים.
הייתה תקופה כזו, בשחר עידן הרשתות החברתיות לפני שבע-שמונה שנים, שבה אנשים סברו  בטעות כמו סרנה שהעיתון הוא האגו שלהם וחשבון הפייסבוק הוא האיד. שאתה יכול להגיד שם הכל, בלי חשבון ובלי בדיקה, וזה יעבור בשקט כי זה קרה רק ברשת, לא בעולם האמיתי. מי שעדיין סבור כך מוזמן להתקשר לרן ברץ ולהתעניין למה נתקע מינויו לראש מערך ההסברה.
למעשה, קורה בדיוק ההפך: אנשים תופסים את ההתבטאויות של פוליטיקאים ועיתונאים בכלי התקשורת כהכרח מעונב, אבל שותים בצמא כל פוסט מתוך הנחה ששם נאמרת האמת, בלי עריכה וכיסויים. באופן מוזר, האמינות שמיוחסת לדברי עיתונאים ברשת גבוהה יותר מזו שמיוחסת להם בעיתון או בטלויזיה.
הייתה תקופה שבה יאיר לפיד פרסם פוסטים בפייסבוק בלי להתייעץ. זה הסתיים אחרי כמה מבוכות ושערוריות כשהדוברת שלו הזהירה שאם ימשיך כך, היא מתפטרת. בהתאמה, גם עיתונאים רבים שפועלים בטוויטר ובפייסבוק למדו בדרך הקשה שהיעדר עורך אחראי אינו מאפשר לשים את הרגל על הגז, אלא מחייב רגל חזקה מאוד על הבלמים.
ובעיקר, סרנה מבקש מבית המשפט להכיר בהגנת ה"נו, בחייך, תזרום. צחוקים", שתאפשר לפרסם כל דבר חרפה על כל אדם, רק כי הבמה היא של צוקרברג ולא של מוזס או שוקן. הדבר דומה למחבל שיבקש להקל בעונשו כי רצח בדקירות סכין ולא ביריות רובה. ולמען הסר ספק, הדוגמא האחרונה היא רק היפרבולה הלוקחת עצמה לא לגמרי ברצינות, פרודיה ומשל.
מאיגרא לבירא, מאיגרא לבירא: האם הם לא למדו כלום?
המתקפות על יהודה גליק הן איתות אזהרה חמור לימין
בג"צ לא הרג את המתווה, אבל ניטרל אותו
4 הערות על פרשת הירי במחבל
כמה אמנון כהנים יש? לפי הסטטיסטיקה מהכנסת הקודמת, לפחות שלושה
אין כמו פיגוע של דאע"ש באירופה ששולח את הפוליטיקאים הישראלים לתת פרשנויות בערוצי הטלוויזיה השונים. התבטאותו של משה יעלון על שוברים שתיקה הצליחה לקומם עליו גורמים שונים במערכת הפוליטית. אהוד ...
הוגש כתב ההגנה בתביעת אייל גולן: "תביעת השתקה שכל מהותה ניסיון להלך אימים"
האם נתניהו כבר לא יזכה להצטלם בגן הורדים עם נשיא רפובליקני?
היוזמה לסיום שלטונו של נתניהו אחרי הבחירות הבאות
נאומו של אביגדור ליברמן בועידת ישראל ביתנו לא זכה להרבה כותרות, אבל הוא צריך להדליק את כל פעמוני האזעקה במשרד ראש הממשלה. שתי התחייבויות השמיע ליברמן: הראשונה, לא ללכת לעולם עם קואליציית שמאל. השנייה, לא ללכת עם נתניהו אלא אם ייפרד לשלום מהחרדים וממדיניות הביטחון שלו. לכאורה, זה מותיר לליברמן רק את האופוזיציה עד עולם.
אלא אם יש אפשרות שלישית.
והאפשרות הזו מתגלגלת במערכת הפוליטית יותר ויותר. מיד נגיע אליה, אבל לפני כן, הבה נחזור לרגע לשישה במאי, באחת-עשרה בלילה. בתודעה הציבורית בנימין נתניהו היה השליט היחיד של המערכת הפוליטית, המנצח הבלתי מעורער של הבחירות. אבל למעשה, הוא היה רחוק שעה בלבד מאובדן שלטונו לנצח. מועד הרכבת הממשלה כמעט פג, ליברמן החליט לעזוב לאופוזיציה, ולנתניהו לא הייתה בוודאות ממשלה. די היה שכחלון יסרב להיכנס לממשלת ה-61, כפי שהצהיר בתחילת המו"מ, ונשיא המדינה היה מטיל את הרכבת הממשלה על ח"כ אחר. גם אחרי שהסתיים המו"מ, שלטון נתניהו היה בסכנה. בערב ההצבעה בכנסת על כינון הממשלה, חברי הכנסת ז'קי לוי ודודי אמסלם שקלו ברצינות היעדרות. בואו נלך לעשות על האש במעלה אדומים, הציע לוי לאמסלם ולשר ישראל כץ. אמסלם הוא בלתי צפוי, לוי הבן של דוד לוי על כל המשקעים המשפחתיים. נתניהו שילם להם מאתיים מיליון שקל לשיקום שכונות ולסל התרופות.
אם לסכם, נתניהו פופולרי בהרבה בקרב הבוחרים מאשר בקרב ראשי המפלגות. ליברמן, כחלון, לפיד, בנט, דרעי – כולם ישמחו לשלוח אותו הביתה. בבחירות האחרונות כבר חשפה פאינה קירשנבאום שלשלושת הראשונים היה סיכום סודי להמליץ על ליברמן להרכיב את הממשלה.
ועכשיו לרעיון שמתגלגל בחודשים האחרונים במערכת הפוליטית: מה יקרה אם בפעם הבאה ליברמן ולפיד, אולי גם כחלון, יודיעו לנשיא ריבלין: אין לנו אמון בנתניהו. אנחנו בימין, או במרכז-ימין ולא נשב עם מרצ והזועביז, אבל אינף איז אינף. יתכבד הליכוד ויבחר את ארדן, יעלון או כץ להרכיב את הממשלה.
הרעיון הזה מתגלגל כבר כמה שבועות. כחלון השתעשע בו בשיחות סגורות לא מזמן. בנט לא פוסל על הסף. ההיגיון אומר שצמרת הליכוד ממילא רוצה בהליכת נתניהו. היא מסוכסכת מכדי להתכנס סביב מועמד אחד, אבל אם החרב תהיה על צווארה היא תצליח למצוא מישהו. מי שזוכר את פניו המכורכמות של כבוד הנשיא במעמד הטלת ההרכבה על נתניהו יכול להבין שריבלין לא יצטער במיוחד.
יש אנשים בליכוד שדוחים את התסריט הזה בביטול. השבוע, אחרי שלפיד וליברמן הפגינו את עומק התיאום ביניהם במסיבת עיתונאים משותפת, אפשר להניח שנתניהו לא נמנה עליהם. הדרך היחידה שלו לנטרל את האיום הזה היא אחת: שינוי שיטת הממשל. אחרת, גם אם ינצח בבחירות הבאות זו תהיה פריצת דרך אל מבוי סתום. (פורסם במקור ראשון)
זהו סיפורן של שתי בריתות אמיצות, טרנס-אטלנטיות, שגוועו בשנה האחרונה: אובמה וקלינטון נשענו על מפלגת העבודה הישראלית, נתניהו והליכוד נשענו על המפלגה הרפובליקנית האמריקנית. הנשיאים הדמוקרטיים טיפחו את השמאל הישראלי, שיגרו את מיטב יועציהם לעת בחירות ונהנו ממתקפות כחול-לבן על הממשלה. ראש הממשלה הליכודניק עודד את המועמדים הרפובליקניים, חלק איתם את אותו מיליארדר ותידלק עצומות נגד הנשיא מגבעת הקפיטול.
איך נגמר השמאל הישראלי בסוף, כולם יודעים. אבל אירוע דרמטי מתרחש אל מול עינינו, רעידת אדמה שתורגש בקרוב מאוד גם כאן. השמרנים והאוונגליסטים היו במשך שנות דור המצודה הרמה של נתניהו בארצות הברית, נכס אסטרטגי לאומי בעיניו, משענתו ליום צרה מול נשיא דמוקרטי. ונתניהו, כזכור, לא זכה אפילו ליום חסד רפובליקני אחד בבית הלבן.
אובמה הבין בבחירות באיחור ניכר שכבר לא יזכה לארח בבית הלבן ראש ממשלה מהשמאל הישראלי. כפי שנראה השבוע, גם אם נתניהו יאריך ימים על כסאו, הוא כבר לא יצטלם עם נשיא רפובליקני בגן הוורדים. נצחונו המסתמן של דונלד טראמפ עשוי להיות מותה הרשמי של המפלגה, אחרי שנים של גסיסה מכוערת. נהוג להשוות את הרפובליקנים לימין הישראלי, אבל המקבילה האמיתית שלה בארץ היא מפלגת העבודה. שתי התנועות נהנו משלטון כמעט רציף מתום מלחמת העולם השנייה ועד 1992, כל עוד ישראל וארצות הברית נהנו מרוב לבן ממוצא אירופי. אמריקה הולכת ומשחימה, התוודה פעם שמעון פרס בהתבטאות לא מנומסת אבל מדויקת להפליא, בנאום פומבי ב-2004. השמאל הישראלי איבד כל אחיזה בקרב העולים והמזרחים בערך באותו הזמן שהימין האמריקני איבד כל אחיזה בקרב השחורים וההיספנים.
חלום השלטון של שניהם מתפוגג באותה השנה. כאן היה נראה אשתקד שיש סיכוי בזכות העייפות מנתניהו, ושם – בגלל המיאוס מקלינטון. אבל שם מתברר ב-2016 מה שכאן למדו כבר ב-2015: אי אפשר להדחיק את הדמוגרפיה בכמה תשדירי נגטיב על המנהיג המתחרה. השבר של הרפובליקנים במרץ הנוכחי מוכר למי שביקר בארץ במרץ אשתקד: התחושה שהשלטון במרחק נגיעה, ואז התרסקות איברים כואבת.
270 אלקטורים נחוצים כדי לזכות בבחירות לנשיאות. מאז 1992, המפלגה הדמוקרטית זוכה בקביעות ובקלות במדינות שמייצגות לפחות 242 כאלה. די להם בפלורידה אחת כדי לזכות בנשיאות, והם אכן ניצחו בחמש משש מערכות הבחירות האחרונות (כולל זו שהפסידו בהחלטה משפטית מפוקפקת ב-2000). גם בישראל, השמאל מתחיל את הבחירות בלי החרדים, הדתיים, המתנחלים, העולים ורוב מכריע של הפריפריה. זה לא מתכון להישרדות לאורך זמן.
בנימין נתניהו, הפרשן המיומן ביותר בישראל לענייני פוליטיקה אמריקנית לא מתראיין בנושא. אבל אפשר להסיק מה עמדתו. ב-7 בפברואר אמר בממשלה: "אם חבילת הסיוע הבטחוני לא תענה על צרכינו, נמתין לנשיא הבא". ההתבטאות המהממת הזו מלמדת שלפני חודש נתניהו העריך שבבית הלבן ישב נשיא נוח בהרבה מאובמה. היא הושמעה בשבוע שבו טראמפ הובס באיווה ונראה כגימיק שעומד לפוג. אפשר לשער שנתניהו ראה אז במרקו רוביו מועמד מוביל. שרים בכירים העריכו השבוע, בסמוך לסופר-טיוזדיי, שישראל תעדיף לחתום עם הנשיא הנוכחי. אבל מעניין מכך: ראש הממשלה מקפיד לשמר לאחרונה קשר הדוק עם הילרי קלינטון. ח"כ מייקל אורן אומר שיחסי נתניהו והקלינטונים מורכבים בהרבה מהתיעוב שאפיין אותם בעבר. מותר לנחש שנתניהו יעדיף אפילו אותה על פני טראמפ הסוליסט, הקפריזי, שאינו סר למרות תורמים וסנאטורים. איך יתפקד נתניהו אם קלינטון תיבחר לנשיאה והרפובליקנים יוכו קשות בסנאט ובקונגרס? האם הוא יכול לנווט גם בוושינגטון דמוקרטית לגמרי? האיש שרואה את מעמדו בארה"ב כנכס האסטרטגי השלישי בעצמתו של ישראל, אחרי דימונה וצה"ל, יצטרך להקדיש לכך את רוב הלו"ז שלו באביב הקרוב.
פרקליטות המדינה הגישה היום בשמי את כתב ההגנה בתביעתו של הזמר אייל גולן, על דברים שאמרתי לגביו בתכנית דקלסגל בגלי צה"ל בנובמבר 2015.
מתוך כתב ההגנה:
"מדובר בתביעת השתקה מובהקת (תביעת "SLAPP"), שכל מהותה ניסיון להלך אימים, להשתיק ולרפות את ידיו של הנתבע, כמו גם של התקשורת כולה, במטרה למנוע קיום דיון ציבורי לגיטימי לחלוטין במעשיו של התובע, המעיד על עצמו כי הינו אישיות מפורסמת ביותר במדינת ישראל, זמר מצליח המשמש ככל הנראה מושא להערצה עבור רבים בציבור. התנהלות זו של התובע עולה כדי שימוש לרעה בהליכי משפט ובית המשפט הנכבד מתבקש שלא לאפשר זאת.
"אין לתובע אלא להלין על עצמו בהקשר זה – ועל עצמו בלבד. ככל שנגרמה פגיעה כלשהי בשמו של התובע, הרי שזו נגרמה בשל מעשיו שלו עצמו והניסיון להטיל אחריות זו על צדדים שלישיים אחרים מבייש ומיותר. מצופה היה כי התובע ייקח אחריות על מעשיו שלו, ויצניע אותם, ולא יבקש להטיל דופי ולהלך אימים על עיתונאים באמצעות הגשת תביעות סרק, שכל מטרותיהן ניסיון להרתיע אותם – ניסיון שלא יצלח".
אודה ולא אבוש: השבוע, כאשר התפרסם הקדימון הראשון לתחקיר "עובדה" על חבר הכנסת אמנון כהן, מיהרתי אל אתר הכנסת כדי להיזכר אם הוא עדיין מכהן, או – כפי שהתברר – פרש ערב הבחירות האחרונות.
האלמוניות המופלגת הצילה את כהן מסכנה ממשית של מאסר ממושך. ערב הבחירות האחרונות, כשלפרקליטות הגיע המידע המפליל מאיש העסקים המושחת דניאל מולקנדוב, לאיש במערכת אכיפת החוק לא הייתה מוטיבציה מיוחדת להתניע חקירה ומשפט ממושכים. מישהו שם סגר דיל חשאי עם עו"ד יעקב וינרוט שייצג את כהן, בידיעתו של יו"ר ש"ס אריה דרעי. כהן לא קיבל מושב בכנסת לעוד ארבע שנים, ובתמורה נחסכה ממנו ישיבה של כמה שנים באגף התורני במעשיהו. אם שר בכיר בליכוד או דמות בכירה ב"יש עתיד" היו מסמסים לאוליגרך "האם אפשר לבוא להשקות את העציצים", כשם קוד לאיסוף רבבות שקלים במזומן, זה לא היה נגמר בכזו עסקה אלגנטית.
אוי לאוזניים ששומעות את פרטי התחקיר: חבר כנסת ותיק, יושב ראש הועדה לביקורת המדינה, מקבל כסף וטובות הנאה אחרות, לא פחות מסעירות, בתמורה לקידום חוקים לטובת איש עסקים מושחת. בשנת 2014 הוא קיבל מכתב איום מפרקליטו של מולקנדוב, שייצג בעבר גם את עד המדינה מפרשת הולילנד, שמואל דכנר.
אז הנה תקציר הכנסת הקודמת, רק ממה שידוע לנו כעת: ח"כ אחד החזיק כספת עם מאות אלפי דולרים שוחד במזומן, ח"כ אחר שילם רבע מיליון שקל לעוזרת הבית שלו כדי להשתיק דבר-מה, ח"כ שלישי שוחד או נסחט על ידי אוליגרך מפוקפק. בהנחה שלא חל שיפור נורמטיבי דרמטי תוך חודשים ספורים, כמה כאלה מסתובבים בינינו גם בכנסת ה-20 בלי שנדע דבר?
מילא הכנסת, מה נגיד על התנועה לאיכות השלטון, שהעניקה לאותו כהן את "אות אביר איכות השלטון" ב-2006 "בהוקרה על תרומה חשובה לחיזוק שלטון החוק, לקידום כלכלת ישראל, להגנה על הציבור, ובייחוד על השכבות החלשות מפני שרירות לבו של השלטון". עוד זכורה היטב מאותה שנה התמונה של עו"ד אליעד שרגא מחתים את ראש הממשלה אולמרט על עצומה למאבק בשחיתות. מוסר ההשכל הוא בעיקר צניעות. לא חובה לחשוד בכשרים, אבל למעט אם מדובר במשה רבנו, או למצער בני בגין, כדאי לרשויות החוק ולעיתונאים לחפור יותר ולעמותות המנהל התקין לעטר פחות.
1. מעניין לעקוב אחר שלושה פוליטיקאים עם אינסטינקטים מחודדים: יאיר לפיד המתיימן שלח את עפר שלח, נציגו לענייני מוסר לחימה, לפרסם הודעת גינוי לחייל, אבל הוא עצמו חיכה למעלה מיממה עד שהודיע שאסור לירות במחבל מנוטרל. נפתלי בנט הלך הכי רחוק מכולם לקראת תמיכה: הוא הציע לכולם לקחת נשימה ארוכה לפני שמרשיעים את החייל והסביר איך זה נראה מהצד שלו. בנימין נתניהו הוא המעניין מכולם: הוא המתין שעתיים, שזה הרבה, אבל אז פרסם גינוי חריף ביותר למעשה.
2. כדאי לעקוב אחר הזעם שמתפרץ מאז על הוול של ראש הממשלה. מאז היחס של נתניהו למעשה הוא אירוע מתגלגל: הערב בערוץ 2 הודיע בשמו מקורבו צחי הנגבי שהוא מתנגד למשפטי שדה בתקשורת. אחר כך נתניהו עצמו פרסם סטטוס שבו הוא יוצא נגד ההתקפות על צה"ל, וסומך על בדיקה יסודית ואחראית. אם יורשה לי לנחש – זה לא ייגמר בזה.
3. "אם זה היה כך בפרשת קו 300, לא היה נשאר זכר מהפרשה", התלוננו כמה אנשי תקשורת ומשפט ותיקים. הם צודקים, כמובן: הרשתות החברתיות לא הקצינו את הציבור, הן פשוט נתנו לו קול. אפשר להעריך שאם היה פייסבוק באייטיז, הרג שני המחבלים בידיים חשופות ובאבנים לא היה נגמר בכזו טלטלה. זה טוב? זה רע? תלוי בעמדה. אבל זו די עובדה. מי שלא מאמין, שייזכר בדוד הנחלאווי, ציון דרך שלא מקבל את המשקל הראוי לו. החייל עלום השם מחברון הוא ממשיכו.
4. לא צריך כלים לניטור רשת כדי להבין עד כמה גבוהה רמת התמיכה בחייל היורה מחברון. כבר זמן רב מאוד לא היה פער כל כך מובהק בין הציבור לבין נבחרי הציבור. זה לא רק הימין. חברי פייסבוק וקרובי משפחה שלא הצביעו מעולם למחנה הלאומי לא מבינים כיצד וידוא ההריגה במחבל עומד להסתיים בהעמדה לדין על רצח. בזירה הפוליטית, לעומת זאת, לא נרשם ולו חבר כנסת אחד שתומך בחייל בפה מלא (אם לא סופרים את שרון גל). לפער הזה בין העם ושלוחיו קוראים באמריקה דונלד טראמפ. איך יקראו לו בארץ בבחירות הבאות?
1. במשך שנה התנהל כאן קרב אימים על השאלה אם מדובר בשוד הגז או בהוצאת הגז מהאדמה. ביצירת מונופול שיסיים את הדמוקרטיה בישראל – כך ממש – או בצעד שבלעדיו הכלכלה הישראלית תשותק. בא בג"צ, בהחלטה מרתקת, ואומר: תרגיעו. הוא פוסל את פסקת היציבות, זו שמונעת מהממשלות הבאות לשנות את המתווה, בטענה שהיא מנוגדת לעקרונות המנהל הציבורי, אבל מאשר את המתווה עצמו, גם אם ברוב קטן, וגם את ה"תירוץ" הבטחוני שניתן לעקיפת הממונה על ההגבלים העסקיים. הוא לא הרג את המתווה, אבל בהחלט ניטרל אותו. יש שופטים בירושלים? יש.
2. חשוב להתעכב על הנקודה הזו: בג"צ לא מדבר על גז ולא על כסף. הוא מדבר על ההיגיון הפשוט. נאמר שהרצוג היה מנצח בבחירות 2015. ונאמר שהממשלה בראשותו הייתה מחליטה שבשל הצורך ליצור אמון מול האמריקנים והפלסטינים, היא מקבלת החלטה שכל הממשלות הבאות בעשור הקרוב לא יוכלו לבנות בהתנחלויות. מה היו אומרים אז בימין? ומה היו אומרים בשמאל? ללמדך שהכל פוליטי. אבל ההחלטה עצמה סבירה בהחלט.
3. האם יש משמעות פוליטית להחלטה? ספק גדול. בלי להיכנס להסברים מסובכים, גם אם הכנסת תחוקק את סעיף היציבות המדובר, זה לא יעזור לחברת נובל אנרג'י, זו שדרשה אותו מלכתחילה. זה דומה קצת לאדם שמתחייב שנכדיו, שטרם נולדו, לא יעסקו בעריכת דין. הכדור נבעט מבג"צ היישר לחברת נובל אנרג'י – עכשיו נראה אם האיומים שבלי סעיף היציבות היא מפרקת את כל העסק היו תרגיל מו"מ או אזהרה אמיתית.
4. מתווה הגז לממשלה הנוכחית הוא מה שהיה חוק ישראל היום לממשלה הקודמת. שלא נתבלבל: נתניהו חטף מכה רצינית. מתווה הגז מי שאמר "מה שאני רוצה אני משיג" לא הצליח להשיג את מה שהוא רוצה. .הוא בוודאי נזכר עכשיו שאם דרעי לא היה בורח, וכחלון נבצר, וכץ נעדר, כל המהומה הזו לא הייתה מתפתחת לממדים שאליהם הגיעה הערב. יש מי שחושב שזה יביא לסיום דרכה של הממשלה במתכונתה הנוכחית, יהיו שיגידו לכיוון הרחבה ויהיו שיגידו לכיוון פירוק. זו לא דעתי, אבל בכל זאת – שתדעו.
טניס הוא מקצוע אכזרי: הדירוג העולמי לא לוקח בחשבון הישגי עבר, רק את התוצאות מהשנה האחרונה. זכית בטורניר ווימבלדון אבל זה קרה לפני שנה ויום? כלום לא נשאר מזה.
הימין הישראלי אכזרי בהרבה מטניס. כל פוליטיקאי, כל פובליציסט, כל פעיל הוא בסך הכל הסטטוס האחרון שלו. מה שקרה השבוע ליהודה גליק צריך להפעיל פעמוני אזהרה משמעותיים. רק בסתיו שעבר הוא שכב בין חיים ומוות, ארבעה קליעים בחזהו, בגלל מאבקו למען תפילת יהודים בהר הבית. העובדה שכמעט מסר את חייו על מזבח עקרונותיו לא הצילה אותו השבוע ממופע התבהמות מכוער בפייסבוק, רק בגלל שהעז לגנות את החייל היורה מחברון. גליק מסתובב מאז ההתנקשות עם שכפ"ץ, השבוע הוא התבדח שלא ברור מפני מי השכפ"ץ הזה אמור לגונן עליו עכשיו. דבר דומה קרה גם לרונן שובל, מייסד אם תרצו, שהשמיע דברים דומים והקיר שלו קרס תחת מטר קללות.
הניצחון המפואר בבחירות האחרונות קצת בלבל את ראשי הימין הישראלי. הם חשבו שמאתיים אלף האיש, פחות או יותר, שהביאו את המהפך, הם מן מכונה שמופעלת בלחיצת כפתור. ברצותך תדליק אותם עם סטטוס נגד אמן יהיר משמאל, או נגד חד"ש ובל"ד, ומתי שתרצה תכבה.
הפוליטיקה הישראלית השתנתה דרמטית בשנה האחרונה. תזכורת קצרה: עד צוק איתן, הקונצנזוס במערכת היה שעידן הויכוחים הגדולים בין ימין ושמאל מאחורינו, שהדבר הבא הוא יותר שי פירון ואיילת שקד ופחות מירי רגב וזהבה גלאון. ברית לפיד בנט הייתה הפוסטר של התהליך הזה: רב המשותף על המפריד.
ואז, באדיבות ה"אנחנו או הם" של שתי המפלגות הגדולות שוב נפערה תהום בין המחנות. שנאה יוקדת, בממדי שנות התשעים, התפרצה מימין ומשמאל. שוב מלוהקים צמדים צעקניים לתכניות הטלוויזיה, שוב מתווכחים בפעם האלף על נאמנות, אזרחות, ערבים, שטחים והתנחלויות.
השבוע היא הגיעה לשיא, שבמסגרתו הוכתר כגיבור חייל פוחח, תומך לה פמיליה ולהב"ה, מלהק את עצמו לתפקיד עבריין צעצוע ויורה כדור בראש במחבל שכבר שוכב עם כדור בראש, דקות ספורות לפני שממילא תתגשם משאלתו השהידית. הוא לא רוצח, אבל גם לא מופת לחיקוי. מקומו האמיתי הוא בכלא הצבאי, לא בשלטים על הפגנות תמיכה.
הייתה תקופה, בסוף העשור שעבר, שבה אריה דרעי הצטלם רק לכתבות חגים. דרעי מדבר על צום תשעה באב, דרעי מסביר את מהות ארבעת המינים, דרעי עם תרבוש במשתה פורים. למקורביו הוא הסביר אז שלעיתונאים זה אולי נראה מגוחך, אבל לבוחרים לא: בישראל קם דור חדש שלא ידע את שאגת אריה, את פרשת שובו בנים, את השתיקות בחקירה, את מוטי גילת. אפשר להמציא את עצמך מחדש.
עוד לפני שהפרשה החדשה התרסקה על ראשו, הסתבר שאנשים יכולים לזכור דברים שקרו לפני שנולדו. צילו הארוך של העבר הוטל גם על הסיבוב השני של דרעי בפוליטיקה: הוא העיב על חזרתו לראשות ש"ס, עם קלטת ה"רשע, גנב" שצצה במערכת הבחירות; ניכר בפסיקת בג"צ על חזרתו לממשלה, שלא הייתה רחוקה מאוד מפסילתו. הוא גם הורגש היטב בסקרי דעת הקהל שמלמדים שדרעי סובל משיעורי התמיכה הנמוכים ביותר בקרב שרי הממשלה, כנראה לא בגלל ההווה המיניסטריאלי אלא בגלל העבר הפלילי.
דרעי של הסיבוב השני היה כמו חולצה שנלבשה יותר מדי פעמים: היא עדיין עובדת, אבל הברק הלך. וזה עוד לפני הפרשה האחרונה: שוב מצלמות מתחת לבית בהר נוף, שוב יפה, שוב החוקר מאיר גלבוע ברדיו מזכיר נשכחות.
שמעה של הפרשה החדשה הגיעה לדרעי עוד לפני פרסומה, השבוע ביום שלישי. מישהו עדכן אותו מספיק זמן מראש על הליכי בדיקה שמערבים דמויות מסביבתו. כמאמר השיר הוא ידע, אבל לא הבין. ההנחה הייתה ששמו שורבב לחקירה אחרת. מסמך מרעיש שהודפס השבוע בידי שלטונות החוק ועדיין אסור בפרסום היה מבהיר לו שהחשדות נקשרו דווקא מעל ראשו שלו.
לאן זה הולך מכאן? המצב הסתבך בהרבה מאז עזב דרעי את המערכת הפוליטית בפעם הקודמת, מותיר אחריו את "הלכת דרעי". אותה פסיקה של בית המשפט העליון שנחשבה בזמנו מהפכנית ואיימה לפרק את ממשלת רבין ולסכל את הסכם אוסלו קבעה שעל שר שהוגש נגדו כתב אישום להתפטר. הלכת דרעי המעודכנת, או במקרה הזה הלכת סילבן ומגל, קובעת שאפילו אם נחקרת באזהרה זה עלול להביא לסיום הקריירה שלך. לכן השאלה המידיית, המכריעה, לפתחו של היועץ המשפטי לממשלה היא מתי, אם בכלל, לזמן את שר הפנים לחקירה באזהרה. יהיו לזה משמעויות גם על הממשלה שהוא שימש כמזכירה עד לפני חודשיים.
ומעל הכל ישנה השאלה שמעסיקה כל אחד: האם יכול להיות שהם לא לומדים דבר? איך יכול להיות שאדם שכבר נפל מאיגרא רמא לבירא עמיקתא מוכן ליפול שוב מאותה איגרא לאותה בירא, עמוקה וטובענית לא פחות.
כבר התרגלנו לח"כים מושעים בדיונים על חוק ההשעיה, בין הקורבנות השבוע - 3 ח"כים ומיקרופון אחד. החיבור בין לפיד לליברמן תפס כותרות. ח"כ רחל עזריה: "חיבור פרקטי ביניהם לצורך פוליטי ...
מדברים על הקול: אברמוביץ' וסגל בעקבות חופש הביטוי
חבורה של חנונים בריטים שתלו כמה כרזות בתחנות רכבת בלונדון הצליחו לסחוף את ישראל למלחמת קרדיטים. ח"כ בצלאל סמוטריץ' (הבית היהודי): "לפיד הוא איש תקשורת מדהים, הצליח לייצר כותרות כפי ...
איך הצליח נתניהו לשתק את מעוז ההתנגדות שהייתה פעם לשכת יו"ר הכנסת
מאחורי העימות הפוליטי בין נתניהו ובנט על המנהרות מסתתר ויכוח עקרוני חשוב
עושים היסטוריה בזוג או פרט: 2 אורחים באולפן והשבוע- רוזנטל (מיקי) מול אוחנה (אמיר). אוחנה על התכנית המדינית של הרצוג: "רלוונטית כמותו" רוזנטל: "זו לא תכנית מדינית זו תכנית להצלת ...
חוק ההשעיה של נתניהו הוא סכנה אמיתית לדמוקרטיה אבל לימין יש זיכרון קצר
המדריך לטראמפיסט: הצלחה של דונלד טראמפ תשנה לעד גם את הפוליטיקה בישראל
להיפטר משגעון הגדלות ומתסביך הנחיתות: שנה לפטירתו של אורי אורבך
לקראת הערב הזה רפרפתי על פני תחלופת המסרונים שלי עם אורי, ואחד הדברים שהכי בלטו תמיד הוא הסמסים המיואשים שהוא נהג לשגר ממעמקי השורה הראשונה באירועים משמימים, נפוחים מחשיבות ועתירי מלל.
"איזה פאנל משמים", סימס לי פעם אחת מעברו השני של האולפן, "אנשים מעייפים, למה אתם מעייפים כל כך" הודיע מכינוס מפלגתי, וביותר ממקרה קיצון אחד הוא הוסיף: "איפה, איפה הברק שיכה את שורת המכובדים".
וכיוון שבדמיוני אני רואה את אורי יושב כאן, קצת משועמם, בשורה הראשונה, אנסה לדבר קצר ולעניין.
במדור "הלחי השנייה" מדור סאטירי שאורי כתב לפני עשרים שנה בעיתון נקודה, הייתה פינה קבועה שנקראה "חשש חרדה תדהמה וזעם". זו הייתה בדיחה קבועה על חשבון הווליום המוגזם שבו מתנהל כאן הסיקור התקשורתי. על עיתונות בדיסטורשן, שאיבדה את חוש המידה. לא פחות משהיה נציג הימין או שגריר הדתיים, אורי אורבך היה מחזיק תיק המידה הטובה.
במסגרת הפינה היומית שרצה אצלי בראש בשנה האחרונה, פינת "מה אורי היה אומר על", מעניין מה אורי היה אומר על השנה האחרונה בתקשורת הישראלית, שנה שכולה חשש חרדה תדהמה וזעם. כי מאז הבחירות הדיון הציבורי נראה כמו שחזור אחד ארוך של המערכון המפורסם של קרן מור, הכל נשמע כמו "אוי אוי אוי". זעקות התקרבנות וגוועאלד שוטפות את הארץ משני צידיה. אלה זועקים שהימין משתיק ומשתלט, מצנזר ומסית. ואלה שהשמאל דורסני וצבוע, מפלה ומכליל. והכל מתנהל לא בדרכי נועם, אלא בדרכי נוהם.
התחושה של הציבור הדתי לאומי ובעצם בכלל הימין כלפי התקשורת נעה בין שני קטבים הפוכים: בין התחושה של המיעוט הנרדף, שעדיין מופלה לרעה בפריים טיים ובמערכות, לבין התחושה של: עכשיו נראה להם מה זה. בין תסביך נחיתות ושגעון גדלות.
אורי הבין שחוסר ביטחון וביטחון עצמי מופרז הם בסוף שני צדדים של אותו מטבע מפוחד:
"בצד החשדנות והעוינות המובעת כלפי התקשורת", כתב במאמר לרגל מלאת חמישים שנה לגלצ, "בצד כל אלה ישנה גם התמכרות. אנחנו הדתיים עדיין מתייחסים בקדושה לכל מלה כתובה ומשודרת. צמאים לאהבה, כמהים להכרה, הדתיים הם האחרונים שעוד קוראים בעיון קמוט מצח את זקני הפובליציסטים. משתוקקים למחמאה, נעלבים מהשמצה. הדתיים הם מהאחרונים שניסוח הידיעה הרביעית במבזק החצי יכול להריץ אותם אל הדואר כדי לשגר מכתב נזעם למפקד גל"צ על השמאלנות חוסר הרגישות והאנטי דתיות שמבטאת המלה שטחים".
אורי לא סבל מעולם מרגשי נחיתות או עליונות. הוא לא נהג באולפן גל"צ מנהג עבדים וגם לא מנהג אדונים. לא היה כמוהו מי שהבין את עומק ההטיה בתקשורת הישראלית, אבל זה לא חילץ ממנו זעקות שבר, אלא תכנית פעולה. כמי שטבע על עצמו את הביטוי ״דוס מחמד״ הוא האמין לדעתי שעבר זמנו של הביטוי, שנוצרה כאן מסה קריטית. אז כדוס מחמד לשעבר, עלה תאנה אחד בשלכת שלמה ומבורכת, ימני לקישוט בעברי, הרצו לי להגידו לכם שאורי לא חיפש לדרוס, וגם לא ליילל על בסיס קבוע שדורסים אותו. הוא רצה להשתלב בתנועה ובנתיב מרכזי, ובכך הצליח בלי חרדה, בלי הלם, בלי חשש ובלי זעם.
חבל שהנוכחים כאן לא זכו לראות אותו בגלצ בשנותיו הגדולות במילה האחרונה. חובש כיפה ומשופם בין חילונים, ירושלמי בין תל אביבים, בן ארבעים בעולם של בני שמונה עשרה, הכי לא גל"צניק שיש, אבל מתבונן בכוכבי התקשורת לא מלמעלה למטה, ולא מלמטה למעלה, אלא כפי שצריך להתבונן במציאות: בגובה העיניים.
"היחס של הדתיים לתקשורת", כתב אורי כבר לפני 14 שנה, "הוא שילוב קצת משעשע של אידיאליזם ופרנויה. בעצם של רצינות יתר. מידה קלה של חוש הומור וחוש מידה היו יכולים להרגיע קצת את הציבור הדתי. עם קצת יותר קלילות", הוא סיכם, "היינו יכולים להיות הרבה יותר רציניים".
מיליארדר מסתורי, חד לשון, שנראה כאילו נרדם בטעות במכון שיזוף, מגיע משום מקום ומשתלט על סדר היום הפוליטי. הוא קונה כל מה שזז, מממן בעצמו את מסע הבחירות, מזנק בסקרים עוד ועוד, מנפץ בדרכו אקסיומות נצחיות במדע המדינה, מעליב את דרכו לצמרת.
זה לא הסיפור של דונלד טראמפ באמריקה 2016, אלא של ארקדי גאידמק בישראל 2007. תשע שנים, לך תזכור, אבל לכמה חודשים באמצע העשור שעבר סוחר הנשק נראה כמו הדבר הכי חם בפוליטיקה הישראלית. הליכוד עוד לא התאושש מההתנתקות ומהפילוג, קדימה והעבודה התרסקו אחרי מלחמת לבנון השנייה, ואל הואקום הזה השתחל המיליארדר המסתורי, חד הלשון. המאהל הזמני שהקים במרכז לתושבי הצפון המופצץ בלט במיוחד על רקע מחדל הטיפול בעורף. בסקר ערוץ 10 שנערך בחורף מפלגתו הוירטואלית קיבלה 14 מנדטים שזיכו אותה במקום השני הכללי. נתניהו נפגש עם גאידמק בחשאי כדי לשקול איחוד בין שתי המפלגות. המיליארדר עצמו קנה – פשוטו כמשמעו – שלושה ח"כים מסיעת הגמלאים, באמצעות משכורות וכלי רכב לבני משפחותיהם.
עד שהגיעו הבחירות לא נותר מגאידמק זכר. הוא התמודד בבחירות לראשות עיריית ירושלים וזכה בפחות מאחוז. לבחירות הכלליות לא זכה להגיע. אפילו הישראלים, חובבי מפלגות המצב-רוח, לא היו במצב רוח עד כדי כך פרוע.
כל הסיפור הארוך הזה נועד לתהות אם המועמדות של טראמפ היא בכלל סיפור כה מרעיש, חסר תקדים, כפי ששווק בחודשים האחרונים. כשנספרו הקולות באיווה הסתבר שלסחורה הרועשת, השמחה והחלולה של טראמפ יש הרבה פחות קונים בקלפי מאשר בסקרים טלפוניים לא מחייבים. במשך חודשים נראה היה שנמצא כאן צמח פוליטי מסוג חדש, והנה באשמורת השלישית באיווה הקפואה הוא התגלה כקיקיון.
זה חשוב, כיוון שגלי ההדף מהצלחה של טראמפ במירוץ הרפובליקני, אם תהיה כזו בכל זאת, יורגשו היטב בכל פינה של העולם הדמוקרטי. המיליארדר מהמגדלים איים בחודשים האחרונים לשבור את כוח הכבידה של הפוליטיקה המוכרת שלנו.
עד טראמפ היה מקובל לחשוב שרמות החופש של פוליטיקאי הולכות ויורדות ככל שהוא עולה בסולם. הבכירות מחייבת איפוק, תכנית סדורה ריסון וממלכתיות. טראמפ עלב במתחרים, החרים באופן חסר תקדים עימות טלויזיה וקילל חופשי-חופשי, אבל זינק בסקרים.
עד טראמפ היה מקובל לחשוב שפוליטיקאי זקוק לקשרים בממסד הפוליטי, לחברים בתקשורת ולפעילים. טראמפ מוקצה מחמת מיאוס במפלגה הדמוקרטית, נצלב על ידי פוקס ניוז וסי.אן.אן גם יחד ולא מאמין בעבודת רגליים, אבל הוביל בפער הולך וגדל.
וחשוב מכך: עד טראמפ היה מקובל להאמין בפוליטיקלי קורקט, אותו סט ערכים כתוב-למחצה, שכולל בין היתר: כבוד למערכת המשפט ולמוסדות המדינה, בריחה מאש מאבחנות עדתיות או מגדריות ושבועת אמונים לאמונה שבני כל הגזעים והמינים שווים. טראמפ הציע לאסור על מוסלמים להיכנס לאמריקה והשמיע התבטאויות מיזוגניות כלפי נשים, אבל כמעט הפך מועמד לנשיאות.
אם המגמה באיווה תימשך גם בניו המפשייר ובהמשך בסופר טיוזדיי, יתברר שהבוחרים ראו בטראמפ שעשועון עונתי, אבל מאחורי הפרגוד הם עדיין מחשיבים ערכים כמו אידיאולוגיה, מכובדות ועומק.
ובקצרה: אם טראמפ יזכה במועמדות, אז בחירות 2015 בישראל ייראו כמסיבת תה ויקטוריאנית לעומת הבחירות הבאות. דונלד מעליב ופוגע, דונלד מצפצף על מפלגתו, לדונלד אין מצע. דונלד בז לתקשורת. תהיה דונלד, יחשוב לעצמו כל מועמד סביר. האמריקנולוג הבכיר בישראל, בנימין נתניהו, עקב בעניין רב אחר הקמפיין המטורלל של טראמפ, וכמוהו, מן הסתם גם ליברמן, לפיד ובנט. אבל אם האוויר ימשיך לצאת מהבלון שלו, גם של סנדרס, ועל הבית הלבן יתחרו שני מועמדים משעממים ומהוגנים כקלינטון ורוביו יתברר שאולי עוד מוקדם לזרוק לפח את ספרי הלימוד במדע המדינה
בניגוד ליוזמות החקיקה הקודמות של הימין שעשו רעש אבל לא שינו דבר, חוק ההשעייה שמאפשר לתשעים ח״כים לסלק למעשה מהכנסת אחד מחבריהם הוא רעידת אדמה חוקתית. יוזמה מסוכנת שתתחיל בזועבי ותמשיך לתקומה, סמוטריץ׳, חזן והחרדים.
השר אלקין הסביר ברדיו שחוק דומה קיים גם לגבי יו״ר הכנסת והנשיא. יש הבדל משמעותי: אדלשטיין וריבלין נבחרו בידי הכנסת, שיכולה להדיח אותם. את הח״כים אנחנו בחרנו.
לפני עשור בעמונה 3 ח״כים מהימין הוכו עד זוב דם. צבא פיזר הפגנות נגד ההתנתקות. החיים הפוליטיים הם מטוטלת. כמה קצר הזיכרון וכמה טפשית המחשבה שהחוק יופנה רק כלפי הערבים.
אם ממשלת הימין כ״כ חרדה מבל״ד, ואם אכן זועבי וחבריה תומכים בטרור (ויש לא מעט ראיות לכך), למה צריך מסלולים עוקפים שיהרסו את הדמוקרטיה? יתכבדו ויכריזו על המפלגה ״התארגנות בלתי מותרת״ כמו על התנועה האיסלמית. נראה אותם.
כמו במלחמה מול חמאס, גם העימות בין נתניהו ובנט מתנהל, להבדיל, מעל ומתחת לקרקע.
דרך אחת לפרש את ההתלקחות האחרונה סביב פרשת המנהרות היא לראות בה ניסיון שני של בנט לכבוש את משרד הביטחון. נתניהו הפר הבטחה מפורשת למסור לבית היהודי את תיק הביטחון בתמורה להודנה בין שתי המפלגות, ולכן בנט מחדש את הקרבות. אי אפשר להתעלם מהצטברות ההתבטאויות הלוחמניות: "נאום הקונספציה" בחודש שעבר במכון למחקרי ביטחון לאומי כוון ישירות ליעלון ונתניהו. הופעתו השבוע בכנס ירושלים דובררה פחות אבל הייתה תוקפנית יותר כלפי הליכוד והעומד בראשו: "מי שנבחר תחת הסיסמה שלא תקום מדינה פלסטינית ומדבר אחר כך על שתי מדינות, הוא לא פועל בהתאם לערכים שלו שעל שמם הוא נבחר. הוא לא ממלא את המדיניות שלו. הוא לא מושל. מנהיגי הימין נבחרים ופוחדים למשול. מעבירים את הכל ליועצים המשפטיים".
מכאן, שגם את העימות בקבינט אפשר לראות דרך משקפיים פוליטיים. הרי העימות על המנהרות לפני "צוק איתן" ובמהלכו היה שיא הקריירה של בנט. עמדתו אז הובילה אותו לפסגות של עשרים מנדטים בסקרים, שמרובם נפרד בהדרגה במעלה מערכת הבחירות, ככל שצוק איתן נשכח. בשבועות האחרונים של הקמפיין, בנט ניסה לחדש את העימות על צוק איתן. הבית היהודי הכין נגד יעלון תשדירים מהחריפים והארסיים שנראו, אבל הם נגנזו כי הסתבר שהציבור העדיף להדחיק את הקיץ הנורא שעבר.
אבל מתחת לפני השטח, מתחת לשטח כפשוטו, יש מחלוקת בטחונית יסודית בין בנט לשאר חבריו בקבינט בנוגע למנהרות. מתברר שהויכוח אם לצאת לפעולת מנע נגד חמאס לא היה חד פעמי. הוא עלה פעם אחת לפני כמה שבועות בדיון עקרוני על רצועת עזה, וביתר שאת בישיבת קבינט שנערכה בימים האחרונים.
ביסוד העניין עומדים המאמצים האדירים, בכסף, בטכנולוגיות ובכוח אדם, לתת מענה למנהרות התקיפה של חמאס. עד שיימצא פתרון טכנולוגי שיאפשר לזהות חפירות לתוך שטח ישראל, מערכת הביטחון מקדמת פתרון אלגנטי פחות, מכני מאוד, אבל יעיל: חומת ברזל, תת קרקעית לאורך כל שטח הרצועה, שיורדת עד מפלס מי התהום. זה מפעל בנייה אדיר שיושלם בתוך שנים ספורות.
וכאן המחלוקת המקצועית: עבודות כאלה הרי אי אפשר להסתיר מחמאס, שנהנה מציוד האזנה ומעקב ברמה מדינתית. השר בנט חושש שהשלטון בעזה ימהר להפעיל את המנהרות לפני שמסך הברזל יירד על מיזם הטרור העצום שלו. לכן, אין ברירה אלא לשקול פעולה יזומה. מתנגדיו סבורים אחרת: חיזבאללה, למשל יודע שמערכת שרביט קסמים הופכת אוטוטו מבצעית, והוא עדיין לא משגר אלפי טילים מונחי GPS לעבר ישראל. גם איראן וסוריה לא ירו לעבר ישראל את הטילים ארוכי הטווח בזמן שמערכת הביטחון שקדה על פיתוח ה"חץ". כמו לישראל, גם לאויב יש עוד כמה שיקולים אסטרטגיים בהחלטה אם לצאת למבצע. ואולי ההדלפות אינן רעות כל כך: אם חמאס עקב השבוע אחר התקשורת בעברית הוא יצא מבולבל מאוד ביחס לפעולות העתידיות של ישראל.
הספר "קיצור תולדות האנושות" של יובל נוח הררי מספר שהכבשים לא תמיד היו גזע כה כנוע וצייתן כמו היום. אבל את הכבשים המרדניות, שנגחו ולא הסכימו לרעות עשב בנחת, שלחו מהר אל המשחטה, לפני שיולידו דור מרדני חדש. משרת יו"ר הכנסת היא המחשת התיאוריה הזו בפוליטיקה. לא כל יושב ראש הכנסת היו לעומתיים, אבל ההיסטוריה הפרלמנטרית זימנה דמויות שפיתחו מעמד עצמאי. הן הגיעו מהשלטון, אבל לא היססו להתעמת איתו. יצחק שמיר הרתיח לא פעם את ראש הממשלה בגין; מנחם סבידור אימץ בהצבעה מכריעה את עמדת המערך ולא את זו של מפלגתו, הליכוד; אברהם בורג נבחר ליו"ר הכנסת בהצבעה חשאית על אפו וחמתו של אהוד ("שתיחנק") ברק, ואחר כך התעמת איתו ועם יורשו אריאל שרון. ראובן ריבלין הרתיח את שרון בעמדה עצמאית במהלך מאבק ההתנתקות, וקומם את נתניהו בהתנגדות למהלכים דוגמת חוק החרם וחקירת עמותות השמאל.
כשבנימין נתניהו החליט לא לתמוך בראובן ריבלין לכהונה נוספת כיו"ר הכנסת, ב-2013, הוא אותת שכל מה שלא יציית יקוצץ. ההצבעה על בחירת מועמד הליכוד לתפקיד, שהייתה פעם חשאית, הפכה גלויה. התוצאות לא איחרו לבוא. היושב ראש התורן יולי אדלשטיין סולד מחוק ההשעיה, אבל למעט אמירה אחת בפורום סגור-למחצה של המכון הישראלי לדמוקרטיה, נצמד לקו הרשמי של הליכוד התומך בחוק.
למעט העלאת אחוז החסימה, הוא נצמד למשמעת הסיעתית בכל מהלך ממשלתי בשתי הכהונות האחרונות. המסר הופנם היטב גם בקרב שאר חברי סיעת הליכוד. בני בגין, המשוריין ונטול התמיכה, לא מצייץ. פעם הוא החזיק את חרב שלטון החוק, אבל זה היה לפני שעטה עליו את השריון ברשימת הליכוד. הבית היהודי מתנגד אבל יתמוך, סיעת כולנו כנ"ל, גם דרעי. השבוע, כשראובן ריבלין הרעיש עולמות נגד חוק ההשעייה בשבתו כנשיא המדינה, עלה הסיכוי שהנשיא הבא כבר לא ייבחר בהצבעה חשאית, אלא בהצבעה גלויה. זו הדרך לעשות מתפקיד עצמאי – שווארמה.
בחמישי ב-21:00 בערוץ 2, אחרי המהדורה ולפני ארץ נהדרת, אמנון אברמוביץ' ואני יצאנו לברר אם בישראל יש סתימת פיות. בעיניי אפילו משבצת השידור – אחרי מהדורת חדשות בלתי תלויה ולפני סאטירה אנטי שלטונית נוקבת – מעידה כמה טיעוני סתימת הפיות לא מחזיקים מים.
כל קריאות האזהרה על היחלשות הדמוקרטיה ודורסנות השלטון לא תואמות לדעתי את הממצאים בשטח. נכון, פיטרו כאן מורה בגלל דעותיו השמאליות (אבל זה קרה למורה ימני ב-2000), מגדפים כאן ללא הרף יריבים פוליטיים (אבל הרבה פחות מאשר במדינה מערבית ממוצעת או בישראל של שנות החמישים) ומשנים תכניות לימודים (אבל השלטון הנוכחי בניגוד לקודמיו טרם ניסה לסגור כלי תקשורת).
כיוון שאברמוביץ' חושב אחרת, ביקרנו על הסט של ערוץ 20, בדוכן של "שוברים שתיקה" ובלשכת שר החינוך, אבל אחד המקומות המעניינים היה בחזרה להצגה חדשה, שמאשימה את ישראל בטבח בטנטורה במלחמת העצמאות. תקציב התרבות הממשלתי יסבסד רבע ממחירו של כל כרטיס בהצגה הזו. הנה הסרט המלא.
אביחי מנדלבליט מגשים חלום ונכנס לתפקיד היועמ"ש לממשלה, יצחק הרצוג ומפלגת העבודה שבוע השבוע לכותרות עם תכנית מדינית חדשה וריבים ישנים, לישראל כץ לא נשאר מקום בתמונה של נתניהו והליכודיאדה ...
ביקור בית: אברמוביץ' וסגל אצל יצחק הרצוג
מהפך, מהפך, מהפך: הצהרת הרצוג השבוע תישאר איתנו גם הרבה אחרי שלא יהיה יו"ר העבודה
במלאות עשור לזוג או פרט, תקדים: ח"כ ציפי לבני מגיעה לאולפן. מדוע הגיעה באיחור של 10 שנים? לבני: "התכוננתי ועכשיו אני מרגישה מוכנה" על יאיר לפיד: "התפיסה שלי במרכז היא ...
דידי הררי, אהוד יערי ו-18 מיליון סמסים: כמה מסקנות וסיפורים בעקבות התחקיר על נצחון הליכוד
פרויקט מיוחד: כך באמת ניצח נתניהו את בחירות 2015
הימין הפך לשמאל, השמאל הפך לימין, ואיך זה קשור ליאיר לפיד
דרעי ממשיך לשלם את המחיר הציבורי על הרשעתו
עמית סגל וברק רביד מסכמים את הפוליטיקה של השבוע האחרון: השתולים של הימין וגם של השמאל, חברי הכנסת ששוברים שיניים בשפה הערבית, מינוי אריה דרעי לשר הפנים ומה שיזכרו כולם ...
הלחץ בלשכת נתניהו עולה, מה מפחיד את זועבי ומה באמת עומד מאחורי חוק השבת
עמית סגל וברק רביד עם הפוליטיקה של השבוע האחרון: סערת הספר "גדר חיה",העקיצות בין הרצוג לנתניהו ומערכונים עם הנשיא האמריקאי שנראים יותר אותנטיים מהישראלים. באולפן: ח"כ אחמד טיבי (הרשימה המשותפת): "אנחנו ...
גורי אלפי בראיון עם עמית סגל
ערב טוב לכל המאזינים: אובמה עוקב אחר נתניהו, ועוד הערות על אולמרט ושרה
לפחות בנושא אחד הקב"ט של משרד רה"מ יכול להיות רגוע. האמריקנים לא האזינו לטלפון הנייד של ראש הממשלה. מסיבה פשוטה: המספר איננו מחובר כבר שבע שנים. גם מחשב לא מונח על שולחנו. הוא כותב בטושים על בריסטול, לא בדיוק משהו שה-NSA יוכל לאתר בקלות רבה.
לא ברור כמה מזה פרנויה וכמה טכנופוביה, אבל ברור שהחשש מהאזנות מלווה ראשי ממשלה בכלל ואת זה הספציפי כבר שנים ארוכות. בועידת ויי, לפני 17 שנה, נתניהו הזמין את ראשי מועצת יש"ע לחדרו. לתדהמתם, הוא הורה להם להשתטח על הרצפה. מאזינים לנו, אמר והחווה באצבעו אל הקירות.
לו יכלו הקירות בלשכת ראש הממשלה לדבר, הם היו מספרים בערך אותו הסיפור שאנחנו מכירים לעייפה: למעט סודות צבאיים, העמדה המדינית של נתניהו, יחסו לאובמה, תכניותיו האסטרטגיות, נפרשים בהרחבה בתקשורת. לנתניהו לא יקרה מה שקרה ליעלון באמירותיו מתדרוך לעיתונאים על קרי המשיחי; ידוע כבר שנים ששיחות הרקע רקורד במשרד ראש הממשלה הן היחידות במערכת שיש בהן פחות תוכן מאשר בנאומים פומביים. "אתם יודעים מה ההבדל בישראל בין און דה רקורד ואוף דה רקורד"? הוא אוהב לצטט בדיחה ישנה של בני בגין, ומשיב: "יומיים".
מאז 2014, כשהתפוצץ המשא ומתן לשלום עם הפלסטינים, התפוגגו לחלוטין מחיינו התהיות בסגנון "לאן פניו של נתניהו". כולם יודעים לאן פניו. הוא אמר זאת בקונגרס על איראן ובכנסת על הפלסטינים ובתשדירים על השמאל. הקואליציה הנוכחית שלו הומוגנית, או חד גונית; מצבו הפוליטי ברור גם בלי האזנות סתר. גם דעתו על נשיא ארצות הברית, העולם, והסכם הגרעין. כדי לפתור את "חידת נתניהו" לא צריך ציוד האזנה במיליונים; אפשר פשוט לעשות מנוי על עיתון.
 
לא אהוד
אהוד אולמרט לא היה מעולם פוליטיקאי של כיכרות, אלא של חדרים סגורים. הוא זכה בעירית ירושלים בזכות דיל עם החרדים שהזרים רבבות מצביעים שבויים לקלפי. בבחירות לראשות הליכוד ב-1999 הובס על ידי אריאל שרון, בימים שהוא עוד נקרא "אריק" ונתפס כזקן ולא רלבנטי; ב-2003, עם הילת ראש עיריית ירושלים ורוח גבית מאותו שרון, הוא נדחק לעשירייה הרביעית של הליכוד וכמעט נפלט מהכנסת; שלוש שנים אחר כך קדימה בראשותו איבדה קולות בקצב של מנדט וחצי לשבוע, וירדה מ-45 בסקרים עם שרון ל-29 בהנהגתו; רוב כהונתו כראש ממשלה היה פוליטיקאי שנוא, עם מספר חד ספרתי בסקרים ואחוזי תמיכה בטווח הטעות הסטטיסטית. כפי שהתוודה בנאום שכתב לו חברו יאיר לפיד, הוא היה "לא פופולרי". לא נראה שזה הפריע לו במיוחד. ארבעים שנותיו בזירה הציבורית התאפשרו בעיקר הודות לקשרים מצוינים עם קומץ מעריץ של תורמים ועיתונאים.
אז מה קרה לו, לאהוד אולמרט, שהחליט פתאום ביום שלישי השבוע לנסות ולרכוש את ליבו של הציבור? מדוע פתאום עכשיו, פתאום היום, הוא התחיל לדלג בין עמדות שידור ולשווק את עצמו? הוא לא החמיץ עקיצה לנתניהו כשאמר לרביב דרוקר בשידור חי ש"אני בניגוד לאחרים לא מחרים אף אחד". יש התמודדות באופק?
אפשר להניח שהסיבה היא אולמרט לא רוצה לסיים כמו הירשזון או קצב, מנודה ומושפל. מקור כוחו זו צמרת הקהילה העסקית בישראל. אם הכל יתנהל כמתוכנן מבחינתו, באביב הבא הוא כבר יהיה אדם חופשי שוב. כדי שאלפרד אקירוב לא יתבייש לשבת במחיצתו ובני שטיינמץ ישכור מחדש את שירותיו הוא זקוק לסיפר, הנראטיב, שהוא נקלע בטעות לבית הסוהר. זו "שאגת אהוד" שלו.
אגב, לשווא תקפו השבוע מקורביו המתמעטים את השופט רוזן. את ההרשעה האמיתית בדעת הקהל ספג אולמרט לא בתיק הולילנד, אלא כאשר פורסמו הקלטותיו עם שולה זקן. ידוע שאין זורקים אבן אחר הנופל, אבל כשאולמרט סיכם השבוע את הכרעת העליון במילים "אבן נגולה מעל ליבי" הסתבר שזה הוא שמשליך כאן אבנים.
 
המעון ואשת היועץ
והנה תחזית: בשבועות הקרובים נשמע אינספור תיאורים עסיסיים על הנעשה בבית ראש הממשלה; תמלילי חקירה יודלפו; ניר חפץ יתבזה באולפנים; ובסוף לא יהיה כתב אישום.
ההיסטוריה מלמדת שהאש לא ממהרת לאחוז בשולי חליפתו של ראש ממשלה גם כאשר סביבתו הקרובה מסתבכת. אהוד ברק עמד בראש מערכת עמותות פלילית אדירת-מימדים שלפי מבקר המדינה "קנתה שלטון בכסף", אבל נחלץ בלי כתב אישום. אחר כך הגיע שרון; בן אחד שלו שיקר עבורו למבקר המדינה ובן אחר קיבל מאות אלפי דולרים בנסיבות מפוקפקות, אבל הוא נשאר יבש. אפילו אולמרט יצא ללא פגע משלל חקירות ונתפס רק כאשר ראיות ישירות הצביעו שקיבל בעצמו כסף מזומן לאורך שנים.
התיאורים על הנעשה בבית ראש הממשלה מקוממים כבר שנים ארוכות, אבל לא מתקרבים בהיקפם לפרשיות העבר. בעיקר, הם לא נוגעים כרגע בנתניהו עצמו. קניות ברמי לוי, מחזור בקבוקים של הציבור או חשבוניות פיקטיביות של חשמלאי לא נראים כמו משהו שיועץ משפטי בדור הנוכחי יעמיד בשלו לדין רעיית ראש ממשלה, בוודאי שלא את בעלה. לגבי היועץ הנוכחי זה ברור כשמש. אם ישמש עדיין יועץ משפטי, תסמכו על וינרוט שיזכיר לו שכשהגברת וינשטיין הסתבכה בהעסקת עובדת זרה, הוא טען שלא ראה ולא ידע דבר.
אם יש מדד ללחץ בלשכת ראש הממשלה, הוא בדרך כלל המתקפות על יריביו באופוזיציה. כשהכל עובד כמו שצריך, ראש ממשלה אמור לנער את הביקורת ממתנגדיו כמו גרגר אבק טורדני מדש חליפתו. כשהוא משיב להם, הוא מצייר אותם כיריבים שווי ערך, משדרג אותם במילותיו. למה שיעשה זאת?
ובכן, לפי המדד הזה, נתניהו מודאג. ברביעי האחרון הוא טען שליברמן "מקשקש את עצמו לדעת"; בשבת קבע ש"בוז'י מבזה את תפקיד יו"ר האופוזיציה", ובשני, בקולו שלו, הגיב לטענת הרצוג שהוא ראש ממשלה עייף, ולעג להרגלי השינה של הרצוג בעיתות משבר.
הרצח בתל אביב, והמצוד הגרוטסקי וההיסטרי שבעקבותיו, הם נקודת ציון חשובה בגל הטרור הנוכחי. ירי בלב תל אביב, ויותר מזה: עשרות אלפים שחוששים לצאת מהבית במשך ימים, הם מסוג האירועים שנצרבים בתודעה.  גם כך מימין טוענים שנתניהו מפנק את הרשימה המשותפת בסיכומים על תקציבי עתק ומשמאל מאשימים אותו בהיעדר כיוון. האם זה המשבר המשמעותי הראשון של ממשלת נתניהו הרביעית?
כדי לענות על השאלה הזו צריך להיזכר קודם בחידה הגדולה ביותר של הבחירות האחרונות היא "צוק איתן". הרי נתניהו התגאה עד אז בשקט הבטחוני הכמעט מוחלט שליווה את כהונתו. והנה, חצי שנה בלבד אחרי מבצע שהסתיים באכזבה רבתי מקהל בוחריו בדרום, הליכוד זכה לשיעורי תמיכה היסטוריים בערי הדרום.
מדוע זה קרה? הסבר אחד הוא שהישראלים מקבלים את ההידרדרות הביטחונית כגזירת גורל, לא כתוצאה של מדיניות ממשלתית. ההסבר השני הוא ש"צוק איתן" נתפס כאירוע חריג, קיצוני, כמעט חד פעמי, ולכן הודחק במהרה.
גל הטרור הנוכחי, שנמצא כעת בחודשו הרביעי, יכריע איזה מההסברים נכון. האם הציבור הישראלי יישאר עם נתניהו, או שהמסה המצטברת של התקפות סכינים ורובים תהפוך את נתניהו לשמיר של 1992 ותביא להפסדו בבחירות הקרובות. הליכוד אמנם מאבד חמישה מנדטים מכוחו לפי סקר מינה צמח מהשבוע שעבר, אבל הסקר החשוב ביותר הוא זה שעוד לא ראינו: באיזו מידה, אם בכלל, נשחק דימויו של נתניהו כמר ביטחון? כרסום עמוק במעמדו הזה, אם מתרחש בימים אלה בסקרים, הוא בשורה מטרידה לנתניהו יותר מכל חקירה פלילית או משבר קואליציוני.
בינתיים, הסקרים כולם מעידים שהציבור הולך דווקא ימינה. המנדטים שמאבד הליכוד עוברים לבנט וליברמן שמציעים פתרונות כוחניים יותר. המנדטים של המחנה הציוני עוברים לתנועת המרכז-ימין שמכונה "יש עתיד". ניסיון העבר מלמד שאחרי שבירה ימינה מגיעה לפעמים שבירה שמאלה. הרבה ערפל, אבל דבר אחד בטוח: כשהליכוד בירידה, הסיכוי להקדמת הבחירות יורד. כשהפיגועים נמשכים, נתניהו לא ייצא במהרה לעוד הרפתקה בקלפי.
 
אלא זוהר
כמה הסתייפויות מילוליות ליוו השבוע את חוק יום המנוחה השבועי של מיקי זוהר, חוק שאמור להביא לסגירת העסקים בשבת. מבחינת השרים החרדיים והדתיים זה היה כאב ראש לא מתוכנן תוצרת ח"כ חילוני צעיר מהליכוד, שהציב אותם שוב בעמדה הלא פופולרית של רודפי חילוניים ואדריכלי כפייה. אלה בדיוק החומרים שמהם יהיה עשוי המנדט ה-17 של לפיד והעשירי של ליברמן. ההצבעה עצמה נדחתה ברגע האחרון בהיעדר רוב, אחרי ש"כולנו", אם להשתמש בדימוי הולם, איימה לעשות שבת לעצמה.
אבל הסיפור איננו השבת אלא משהו אחר לגמרי, שמימי הרבה פחות. ברקע עומדת התמודדות על תפקיד יושב ראש הקואליציה שיתפנה בקרוב, כשצחי הנגבי יתמנה לשר התיירות. ההתמודדות בין יואב קיש, דוד ביטן ומיקי זוהר היא אמנם פנים-ליכודית, אבל בגלל רגישות התפקיד גם לשאר השותפות בממשלה יש השפעה לא מבוטלת על ההחלטה.
הצעת החוק של זוהר לא תעבור, כמובן; ספק אם תוצבע אי-פעם. אבל שלשום, אחרי שביטן וקיש יצאו נגדה בחמת זעם, היא שיפרה מאוד את סיכויי בחירתו של זוהר לתפקיד. יהדות התורה כבר מטילה וטו על מינויו של ביטן לתפקיד, וקיש סיכל את סיכויי עצמו עוד קודם, כשנעדר מההצבעה על חוק הגיוס. יותר משקידם מיקי זוהר את השבת, קידמה השבת את מיקי זוהר.
 
נתניהו במלחמה
לסרט ששידרה השבוע רשת PBS האמריקנית קראו "נתניהו במלחמה". כששומעים את בכירי הממשל שהתראיינו שם, ברור שהמלחמה הזו מתנהלת נגד ארצות הברית. סנדי ברגר המנוח מתוודה בפני המצלמות שהנשיא קלינטון, תחתיו שירת, הפעיל ב-1996 את כל כובד משקלו כדי שפרס יגבר על מועמד הליכוד הצעיר. הוא לא פירט במה מדובר, אבל הארכיון זוכר היטב: את ועידת שארם למאבק בטרור, את הודעת קלינטון שעל הישראלים "לבחור בשלום", ואת ההלם כשנתניהו נבחר לפנות בוקר.
כבר 3,500 יום מכהן נתניהו כראש ממשלת ישראל, ואפילו יום אחד מהם לא נהנה מנשיא רפובליקני בבית הלבן. יועצו של אובמה, דייויד אקסלרוד, מתוודה למעשה בסרט שהעוינות לנתניהו גרמה נזק בלתי הפיך לממשל. הוא מצביע על יוני 2009 כרגע המעצב של יחסי ארה"ב ישראל בתקופת אובמה. הנשיא האמריקני הטרי נשא נאום מכונן בקהיר, שבו ניסה להתפייס עם העולם הערבי. הוא הסביר להם שישראל קמה בזכות השואה. יועציו המליצו לו לרכך את המכה ולקפוץ בדרך הביתה לביקור בזק בישראל. אבל אובמה סירב. הטיסה שלא הייתה, בת 45 דקות, הפכה אותו לנשיא האמריקני הכי פחות פופולרי בדעת הקהל המקומית. שנה אחר כך, כשהבין שהשבר איננו רק עם ההנהגה אלא גם עם אזרחי ישראל, הוא העניק ראיון נדיר ליונית לוי בחדשות 2. אבל הציבור בארץ כבר לא רצה להקשיב.
בל"ד אלך
מאבטח ציוני למהדרין, מבחורינו הטובים, נשאר לשמור מבחוץ על החדר של סיעת בל"ד. שלושת הנציגים שבפנים הם מהדמויות השנואות ביותר בדעת הקהל הישראלית. חנין זועבי ובסל גטאס מהמשטים, ג'מאל זחאלקה ממופעי האימים בהר הבית, ורוחו של עזמי בשארה שורה מלמעלה.
סיעת בל"ד היא הגוף המבודד ביותר בכנסת. חבריה לא מתבדחים באולפני טלויזיה כמו אחמד טיבי, לא שותים קפה מאחורי המליאה עם שאר חברי הכנסת. כשזחאלקה גילה לפני כמה שבועות שסתיו שפיר לא אומרת לו שלום הוא אמר את האמת, אבל לא את כל האמת: רוב חברי הכנסת נוהגים באותה הדרך כלפיו. הכלל של צעקות במליאה והסתחבקות במזנון לא חל על בל"ד.
דווקא בגלל זה מפתיע לראות עד כמה הם חיים את המציאות הישראלית. חברי הכנסת דוברים עברית משובחת יותר מרוב הח"כים הערבים. יועצי הסיעה הם כולם צעירים מעודכנים, בקיאים בכל ספין ושולטים במפה התקשורתית. אם יום אחד היה נעלם כאן הסכסוך, הם יכלו לשמש בקלות בכוורת של שר האוצר או יושב ראש יש עתיד.
כתבים פוליטיים לא נוטים להתעניין במיוחד בבל"ד, בגלל שעמדותיה אינן משתנה אלא קבוע, ועוד קבוע קיצוני במיוחד. הסיקור התקשורתי של פעילויות חבריה נראה תמיד כמו שיתוף פעולה לא קדוש בין הצדדים: המראיין מקבל כותרת פרובוקטיבית על זועבי שתומכת בטרור, והיא מקבלת תמיכה בקרב קהל בוחריה. בבחירות לנשיאות בל"ד מעדיפה בדרך כלל להימנע, ואת טקס השבעתו של הנשיא הטרי להחרים.
אז למה בכל זאת דחוף להם להיפגש עם עיתונאים דוברי עברית? הסיבה המרכזית היא הוצאת הפלג הצפוני של התנועה האיסלמית אל מחוץ לחוק. כזכור, בל"ד נפסלת פעם אחר פעם על ידי ועדת הבחירות המרכזית, אבל בית המשפט העליון הופך את ההחלטה. החשש העיקרי של זחאלקה וחבריו הוא שממשלת הליכוד תבחר במסלול ראאד סלאח כדי למנוע מבל"ד את ההתמודדות לכנסת, בלי בג"ץ ובלי בצלם. ניסיתי להרגיע את חברי בל"ד, ולהסביר להם שזה לא יקרה כל כך מהר. הנוכחות של זועבי ושות' בכנסת הרי הניבה כל כך הרבה מנדטים לכל כך הרבה פוליטיקאים, מלפיד ועד מרזל. אין סיכוי שיוותרו במהרה על מכרה הזהב האלקטורלי.
כשנתניהו הרעיף השבוע שבחים על שר הפנים הנכנס שלו, לא בטוח שהוא זכר מה קרה לפני חמש שנים, אבל די בטוח שדרעי לא שכח. בכנסת ה-18 פעל הליכוד בכל כוחו לקדם הצעת חוק לסיכול אריה דרעי. ציפי חוטובלי ויריב לוין היו חתומים על החוק, אבל מי שקידם אותו מאחורי הקלעים הייתה לשכת ראש הממשלה. נתניהו קיים אז קשר אמיץ, הדוק, עם יושב-ראש ש"ס דאז אלי ישי. נתניהו העדיף את ישי הימני על פני דרעי, שהבטיח באותם שנים לשבור שמאלה. הוא סבל גם מפוסט טראומה מהשת"פ האחרון עם דרעי, שהסתיים במהומת בראון-חברון. ובעיקר, הוא ראה בדרעי חלק ממה שהוא מכנה עד היום "כנופיית שלאף", יחד עם רמון וליברמן, זו שבביעותיו עלולה הייתה לקחת ממנו את השלטון.
"בהצעות חוק אלו", הטעימו לוין וחוטובלי דברי טעם, "אנו אומרים בצורה חדה ברורה ובהירה לכל נבחר ציבור אשר ניצל את הכוח והשררה בעת מילוי תפקידו כשליח ציבור – אינך רצוי בבית המחוקקים וברשות המבצעת. שובם של עבריינים לכנסת, פוגע בכבודה ומעצים את הדימוי השלילי של נבחרי הציבור".
בשני בערב לחצו נתניהו, חוטובלי, לוין ועוד 51 חברי כנסת על הכפתור הירוק, ואישרו את חזרתו של דרעי למשרד הפנים. לא רק הם השתנו, גם דרעי. ב-2011, אפוף שתיקה ציבורית של שנים, הוא עדיין נהנה מהילת הכל יכול, זה שאפילו הרשעה פלילית לא מנעה ממנו להדהים את הכנסת עם 17 מנדטים, להלך קסם על מאות אלפים. מאז חזר הוא חטף מכל כיוון, איבד ארבעים אחוז מכוחה של ש"ס ויחד איתם את הקסם. הוא כבר לא המנהיג הכלל-ישראלי שרצה להיות, זה שמקים קואליציות ומטיחן זו בזו; בסיבוב הנוכחי הוא מנהיג של מפלגה סקטוריאלית מצומקת ואפורה, השותף הטבעי הכי טבעי של נתניהו. הם גילו זה את זה מחדש והפעם כנראה לתמיד.
סקר "פגוש את העיתונות" גילה השבוע שדרעי הוא השר הכי פחות פופולרי בממשלה, עם 81% שמביעים חוסר שביעות רצון מתפקודו. כיוון שרוב הציבור לא בקיא ברפורמות במכסי המזון או בנעשה בתחום הפיקוח על מעונות היום, אין אלא להסיק שדרעי משלם בריבית קצוצה על חטאיו במילניום הקודם. מתנגדי המינוי יכולים להירגע: במובן הציבורי, אריה דרעי ממשיך עד היום לרצות את עונשו.
בחמישי בעשר בערב הסתיים שידור תחקיר "עובדה" על ארגוני השמאל. בעשר וחמישה כבר הונחו על שולחנה הוירטואלי של הכנסת, מערכת "סנהדרין", קרוב לעשרים שאילתות, שאילתות דחופות, הצעות לסדר ובקשות לדיונים בנושא.
זה היה שבוע עזרא נאווי. יותר מזה: זה היה השבוע שבו הימין הפנים סופית את דרכי הפעולה של השמאל. אחרי הפוליטיקה בשנות ה-70 והתקשורת בשנות ה-2000, הוא התחיל להשתמש גם ביעילות בארגונים חוץ פרלמנטריים. "עד כאן", "אם תרצו" ו"ישראל שלי" רכשו מיומנות תקשורתית ואמצעים מתוחכמים, לפעמים אגרסיביים מאוד, לא פחות מ"שלום עכשיו", "בצלם" ו"שוברים שתיקה". המערך המשולב הזה, יחד עם רוב מוצק ברשתות החבריות ייצר כאן טורנדו בסדר גודל שפעם התחולל כאן רק משמאל.
באותה נשימה, זה גם היה השבוע שבו השמאל התחיל להתנהג כמו הימין: האשים את התקשורת בהטייה והתקרבן. "אנחנו לא מגיבים לשטאזי", מסרה דוברת "שוברים שתיקה" לתיעוד של עזרא נאווי מקבל כסף במשרדי הארגון. רק סטיקר "העם נגד תקשורת עוינת" היה חסר.
עוד מעט תחלוף שנה מאז בחירות 2015, שנה שתיזכר כנקודת תפנית משמעותית מאוד ביחסי שמאל-ימין. לא רק התוצאות החד משמעיות, גם ממשלת ימין-ימין שהוקמה, מאבקי רגב במשרד התרבות, בנט בחינוך ושקד במשפטים, החלפת כל צמרת הפקידות הבכירה בחובשי כיפות סרוגות. הימין ישגה מרה אם יזלזל או יבטל את תחושת המצוקה בשמאל. היא אותנטית לגמרי. כשמקשיבים לכמה פובליציסטים ופוליטיקאים בימין בשחר 2016 אפשר להתבלבל בטעות ולחשוב שהימין נדרס תחת מגפי ממשלת השמאל.
חידוד העמדות ימין-שמאל על כל קרבות הפייסבוק המתישים הכרוכים בו רשום גם על שמו של נתניהו. כפי שכבר נכתב כאן באינספור הזדמנויות, "אנחנו או הם" הוא נשקו העיקרי של ראש הממשלה. אם הבחירות בישראל היו מתפזרות לשלל נושאים ומפלגות, ולא הופכות למאבק ראש בראש, נתניהו היה היום פנסיונר והליכוד מפלגה בינונית באופוזיציה. לנתניהו יש אינטרס עליון להיות ההוא שניצב איתן "מול כל השמאל", גם אם כל השמאל זה סיעה וחצי, כמה כלי תקשורת ועוד כמה ארגונים מבוהלים וחבוטים.
מי שמצטייר כרגע כיריב העיקרי שלו על תפקיד ראש הממשלה, יאיר לפיד, עובד על אסטרטגיה הפוכה לחלוטין: הוא מנסה להתיישב בדיוק על נקודת האמצע הישראלית, זו שיכולה להחיל גם את גרמן וגם את פירון. אם זה יהיה ימין מול שמאל לפיד יתכווץ – כפי שאירע בבחירות האחרונות – או גרוע יותר, ימותג כשמאל ויאבד כל סיכוי להרכיב ממשלה. האינטרס העליון של לפיד הוא לשכנע אותנו שאין תהום למרות שיש. האינטרס העליון של נתניהו הוא לתאר אותה כעמוקה בהרבה מגודלה האמיתי. מישהו מהם ייפול לתוכה בבחירות הבאות.
כמעט שנה עברה מאז מערכת הבחירות, מהמפתיעות והדרמטיות שידענו כאן. הצצה לאחורי הקלעים של הליכוד: ההקלטות, הסקרים שהתהפכו כמה פעמים בסוף השבוע שלפני הבחירות, קבוצות המיקוד, מיליוני הסמסים וגם חפרפרת אחת
(עדכון: לאור הביקוש, הנה הכתבה עם כתוביות באנגלית)
התמונה שהתגלתה לעיני בכירי הליכוד בראשית מערכת הבחירות הייתה מבעיתה: בכל קבוצת מיקוד חשאית הסתבר כמה גדול המיאוס והעייפות ממפלגת השלטון והעומד בראשה. "ישנה איזושהי עייפות ואנשים רוצים איזשהו שינוי", הסביר אהרון שביב, מנהל קמפיין הליכוד, לחדשות 2. "ידענו שאם אנחנו ממשיכים בכיוון הזה, בסוף השמאל מנצח כי הם המפלגה הגדולה ביותר".
בדצמבר 2014, שבועיים לתוך מערכת הבחירות, הליכוד המצומק מצא את עצמו מפגר בסקרים בשני מנדטים אחר רשימת המחנה הציוני של הרצוג ולבני, וגרוע מכך: הבית היהודי נשף בעורפו.
הקמפיין המנצח של הליכוד נבנה כולו סביב התובנה הזו: אם תדבר על כלכלה תפסיד, אם תריב עם בנט תפסיד, אם יהיה כאן קרב צמוד בין ימין ושמאל כמו פעם – תנצח. היום זה נראה מובן מאליו, אבל לאורך רוב מערכת הבחירות רוב בכירי הליכוד, כולל נתניהו, היו משוכנעים שזו טעות מרה לא לדבר כלל על כלכלה.
הליכוד בנה את צוות הקמפיין הכי מצומצם מכל המפלגות. מכונת המלחמה של נתניהו לא הייתה חדשנית במיוחד, אבל יעילה. מערכת יעילה סימנה מיליון איש כתומכי ליכוד פוטנציאליים והשיגה את הטלפונים שלהם. הטלפונים, המסרונים והפייסבוק יצרו ציר שעקף את התקשורת הממוסדת פעם אחר פעם.
"הייתה הבנה שבערוצי התקשורת הקלאסיים נתניהו והליכוד כמובן יותקפו", אמר צוריאל שרון, מנהל תוכן הסלולר של קמפיין הליכוד. "אז אנחנו צריכים להתנהל בעיקר מול הקהל שלנו בערוצים עוקפי מסננים".
מכונת המלחמה של הליכוד: המסרונים
נשק המסרונים נתפס קצת מיושן בעולם הפייסבוק, אבל בליכוד כינו אותו "מכונת המלחמה שלנו". הם עבדו בעיקר על הפילוח, כך שבירושלים, למשל, הקטמונים הימניים הופצצו במסרונים, אבל קטמון השמאלנית לא קיבלה אפילו מסרון אחד.
זה עבד בסדר פחות או יותר לאורך רוב הבחירות, אבל אז נראה היה שהליכוד, בבעיטת וולה אדירה, בועט בדלי. מהסרטון המשונה עם מושיק גלאמין שהיה רעיון של בני משפחת נתניהו, דרך פרשת הבקבוקים, דוח המבקר על החשמלאי ועד הדוח החריף על יוקר הדיור.
כך, שבוע בלבד לפני הבחירות, נראה פתאום שישראל בדרך למהפך. באותו ערב התחיל לחץ אדיר במטה הליכוד. ראש מטה הבחירות שלמה פילבר החליט להוציא מהמחסן את מכונת המלחמה שלו טעונה במסרים ללב הליכודניקי: מאה אלף ימניים קיבלו שיחת טלפון ממירי רגב או בני בגין.
ואז החל המהפך: בסקר שנערך שבוע לפני הבחירות, התברר פתאום שהפער בין שתי המפלגות הצטמצם למנדט אחד. בסקר האחרון שפורסם ימים ספורים לפני הבחירות הוביל הרצוג בארבעה מנדטים בעיתונים. בליכוד, לעומת זאת, נתניהו הוביל בשלושה מנדטים.
הליכוד לאזרחים: "בוז'י הצהיר שימנה שר ערבי"
בשלב הזה נזכר נתניהו בקבוצות המיקוד ההן, מתחילת הבחירות. אלו שמראות שהבוחרים יחזרו אליו אם החרב תהיה על הצוואר. הסוד הכי כמוס במדינה הוא שהליכוד בכלל מוביל. בטלוויזיה נראה שהבית בוער.
"אנחנו ידענו שמצביעי ימין יכולים ומוכנים להיכנס לתוך מפלגה גדולה, ובתנאי שהם מאמינים שגוש הימין הולך להפסיד", הסביר אהרון שביב, מנהל הקמפיין של המפלגה. "על מנת שהם יאמינו, ראש הממשלה צריך להגיד בקולו שאנחנו הולכים להפסיד. צריך היה להתחיל לשדר הפסד".
צריך להבין שבשלב הנוכחי התנהלה התקשורת הישראלית על סמך סקרים לא רלבנטיים שנערכו בעצם חמישה ימים לפני הבחירות, אבל בליכוד כבר הובילו בארבעה מנדטים. נתניהו נערך בחשאי לניצחון. ואז, ב-20:00, 11 שעות לפני פתיחת הקלפיות – נפלה הפצצה: לבני ויתרה על הרוטציה עם הרצוג.
ביום הבחירות, בשעה 11 בבוקר, גילו בליכוד שהם בפיגור אחר המחנה הציוני. זה היה הסימן להתחיל בהפצצה. ביום הבחירות לבדו נשלחו חמישה מיליון מסרונים ועוד מיליון טלפונים מוקלטים לבוחרי הימין. זה עלה שמונה מיליון שקל יותר מהמתוכנן, אבל היה שווה לליכוד כל גרוש.
ביממה האחרונה כל המסרונים וכל הסטטוסים עסקו בנושא אחד בלבד: לא הרצוג ולא בנט – רק הערבים והחשש מכוחה של הרשימה המשותפת. ב-16:00 שלח הליכוד מסרון לפיו בוז'י הצהיר שימנה שר ערבי.
600 אלף נהרו לקלפיות מ-20:00 עד 22:00
המסרונים עושים את העבודה ומעלים דרמטית את אחוזי ההצבעה – באילת, אשדוד, אשקלון וטבריה – עיר אחרי עיר. הדיווחים שהגיעו למטה הליכוד העידו שהערבים מצביעים בעצלתיים, אבל הסמסים זעקו ההיפך.
"אחוזי הצבעה גבוהים פי שלושה במגזר הערבי", נכתב במסרון אחד. "תושבי באר שבע הערבים מצביעים בהמוניהם, אל תתנו להם למנות את שרי הממשלה הבאה", נכתב במסרון אחר. "הפרשן אהוד יערי עכשיו בחדשות 2: ארגון החמאס קורא לערבים בארץ לצאת ולהצביע", נכתב במסרון נוסף.
בשעה 20:00 נסגרה ההצבעה בקלפיות המדגם של ערוצי הטלוויזיה. התוצאות הראו יתרון של מנדט לליכוד. אבל אז, בשעתיים שבין סגירת המדגמים לסגירת קלפיות האמת, התחולל הדבר הדרמטי באמת: בבחירות הקודמות הצביעו 230 אלף איש בין 20:00 ל-22:00. ב-2015, לעומת זאת, מספר אדיר של כמעט 600 אלף איש נהר לקלפיות – רובם המכריע הם מצביעי ליכוד. התרחיש מקבוצת המיקוד ההיא לפני שלושה חודשים התממש עד תומו.

1.	אחד ממוקדי הכתבה ששידרתי אתמול הוא מה שבליכוד כינו "מכונת המלחמה שלנו", מכונה מיושנת אבל אפקטיבית מאוד שבמסגרתה שוגרו הודעות ל-900,000 מספרי טלפון שזוהו כמצביעי ימין. לא שטח, לא תשדירים, לא תקשורת. כלי פרסומי צריך להתאים ללקוח. אם לפיד היה עושה שימוש נרחב בנשק המסרונים, ריקי כהן מרעננה לא הייתה מבינה למה הוא מטריד אותה כל הזמן בטלפון כשהוא יכול לדבר אליה דרך הטלויזיה. אבל על נתניהו, שרואה את ערוצי הטלויזיה ותחנות הרדיו כמשלטים עוינים של יריביו, זה השתלט כמו כפפה ליד: מסלול עוקף תקשורת, בלי עריכה ובלי מסננות. נתניהו כל כך התאהב במסלולים עוקפי התקשורת, מפייסבוק ועד שיחות טלפון מוקלטות, שבשלב מסוים בבחירות הוא השתעשע ברעיון של מהדורת חדשות יומית בפייסבוק בהגשת דידי הררי.
2.	סרטון "הערבים נעים בכמויות" תפס כל כך חזק בתודעה פשוט כיוון שהוא התוצר היחיד של קמפיין הליכוד שעלה על הרדאר של העיתונאים. המסרונים והשיחות המוקלטות כלל לא נשלחו למערכות. גם לא השקרים בסגנון "בוז'י הודיע הבוקר שימנה שר ערבי" או "אחוזי ההצבעה במגזר הערבי גבוהים פי שלושה".
3.	אם תשאלו בליכוד, מגיע זר פרחים גדול לאהוד יערי. ב-19:10 ביום הבחירות הוא סיפר בשידור כהערת אגב שחמאס קורא לערביי ישראל לצאת  ולהצביע לרשימה המשותפת. בליכוד עטו על המציאה. המסרון: "אהוד יערי: חמאס קורא לערבים לצאת להצביע בהמוניהם" נשלח באופן חריג לכל מיליון מצביעי הימין. הזינוק האדיר במספר המצביעים – כמעט 600,000 איש משמונה ועד סגירת הקלפיות, מיוחס בחלק גדול לרושם שעורר הציטוט הזה. בקיצור אהוד, אורן חזן על מצפונך.
4.	הכתבה מנקה כמעט לחלוטין את עורכי הסקרים והמדגמים מההאשמות על חוסר מקצועיות או הטיות. בניגוד לטענות שהליכוד בעצם הוביל לאורך הדרך, מסתבר שגם בסקרי הליכוד, כמו אצל מינה, מנו וקמיל, נתניהו פיגר אחרי הרצוג, אפילו בפער יותר משמעותי משדווח בתקשורת. הפער נסגר בארבעת הימים שבהם כבר אי אפשר היה לערוך סקרים על פי חוק. יותר מזה: אפילו מדגמי הטלויזיה הכה-מושמצים לא טעו. הפער של שישה מנדטים לטובת הליכוד נפער בשעתיים האחרונות. לא בטוח שזו נחמה גדולה לנו, שחיינו שנים מסקרי דעת קהל. הסקרים היו אמת לשעתה. אבל במובן המילולי של המילה "לשעתה". כשדעת הקהל מתהפכת תוך 120 דקות מהקצה אל הקצה, איזו חשיבות אפשר לייחס בכלל לסקרים?
5.	אם תשאלו כתבים פוליטיים או חברי כנסת מי היועצים האסטרטגיים הטובים בשוק, הם בטח ינקבו בשמותיהם של ראובן אדלר, איל ארד ודומיהם. זה קורה בעיקר כי הם דוברי עברית, נמצאים על החיוג המהיר של העיתונאים ויושבים במסעדות הנכונות בתל אביב. אבל את שני הקמפיינים המזהירים ביותר, מזהירים ממש, הובילו בבחירות שניים שהישראלי הממוצע כלל לא מכיר: הסוקר האמריקני מרק מלמן הרים את יאיר לפיד מהקרשים לתוצאה פנטסטית של 11 מנדטים. והיועץ האסטרטגי אהרן שביב אחראי כמעט בלעדי לאסטרטגיית הבחירות של הליכוד. כשאדלר הקדיש את עצמו לשיחות תדרוך והתמסר למצלמות של ענת גורן, שביב התבקש לראיון רק פעם אחת, ברדיו "גלי ישראל".
6.	בכתבה, שביב רומז שהיה לא קל להתעקש לא לדבר מילה על כלכלה ולהתמקד רק בביטחון. אני זוכר שחשבתי בזמן אמת ששביב פשוט משוגע, שהוא, האנגלוסקסי המסוגר, לא מבין את הבוחר הישראלי. במהלך הכנת הכתבה הסתבר לי שגם נתניהו חשב ככה. הוא, כמו גם כל שרי הליכוד בערך, התנגש עם שביב אינספור פעמים אבל שביב התעקש, כל הדרך לניצחון המזהיר. נתניהו אגב משוכנע שאם היה מדבר על כלכלה היה משיג 40. שביב אגב כבר לא יעבוד בליכוד. יחסיו עם נתניהו הסתיימו.
7.	והנה המסקנה החשובה: כרגיל בסיקור של קמפיין בחירות, השאלה שנשארת איתנו היא מה מנצח בחירות: דברים שטחיים מאוד או דברים עמוקים מאוד? מסרונים, שלטים ותשדירים, או זרמי עומק בחברה הישראלית? בכל הקשור לבחירות 2015, ברור שהציבור הלך מאוד ימינה. מה בעצם עשה קמפיין הליכוד? מה אמרו משתתפי קבוצות המיקוד שהראינו בכתבה? אנחנו מצביעי ימין, לעולם לא נצביע לשמאל. אבל בגלל שנתניהו ינצח בטוח, בא לנו להתפנק בהצבעה למפלגה קטנה עם כיפה סרוגה או מצע כלכלי. אני זוכר שבשבוע האחרון של הבחירות הרצנו דאחקות עם חברים על נתניהו שאומר "אם לא תצביעו לי, אפסיד". כאילו, דא? ברור שאם לא תכבוש מספיק גולים לא תזכה באליפות. אבל נתניהו צדק. קמפיין הליכוד היה טקטי, כי התמונה האסטרטגית היא שהעם הלך ימינה. בעוד שהרצוג ולפיד ניסו לטשטש את הויכוח, הליכוד היה רק צריך להסביר לציבור שקרב האליפות נפתח, כדי שהוא יפסיק להעביר פסים במרכז הרחבה. המועמד שינסה לנצח את נתניהו בבחירות הבאות יצטרך להפנים את המציאות הזו ולגבש לפיה את האסטרטגיה שלו, לא למרוח אותה במייק אפ של תשדירים ולקוות לטוב.

גם אם יצחק הרצוג יילך בקרוב בדרכי קודמיו ויעוף הביתה בקרוב, המשמעות של הצהרתו השבוע תישאר עוד זמן רב. הקלף המנצח של השמאל נגד הימין בישראל היה במשך שנים עמדת ראשי הממשלה. אם אתם כל כך צודקים, אמרו ביילין, פרס וברק, איך זה שראשי הממשלה מטעם הליכוד בדור האחרון הביעו כולם תמיכה בעקרון שתי המדינות?
הצהרתו של יו"ר המחנה הציוני מהשבוע מהווה, לפיכך, לא פחות מרעידת אדמה. המפלגה שהובילה מאז אמצע שנות התשעים את התמיכה במדינה פלסטינית, זו ששלחה ראש ממשלה לקמפ דייויד עם הצעה לנסיגה עמוקה וחלוקת ירושלים, המפלגה של שדולת שתי המדינות מודה שאין בשביל מה להשתדל. הרצוג מיהר להסביר שהוא עדיין "שומר על קשר עין עם עקרון שתי המדינות". אבל דעתו על ההיתכנות של העיקרון הזה שאובה מהתבטאות אחרת שלו השבוע ששילבה את המילה "עין".
יריבו המתרבים של הרצוג ובהם יחימוביץ' צודקים שההצהרה החריגה נובעת גם ממצבו הפוליטי העגום. אבל כפי שמצוקת שרון גררה אותו להתנתקות, השאלה המעניינת יותר היא: מדוע דווקא המהלך הזה מוסיף פופולריות? ב-2005 פינוי התנחלויות נתפס כצעד שהקהל יאהב, וב-2016 הקביעה ש"הפלסטינים לא יניחו את סכיניהם גם אם תגידי היי שלי" (כן, במשתמע כל הפלסטינים) היא עמדה שרוב מוחלט בציבור מזדהה איתה.
אז מה היה לנו? לפני חצי שנה מול מפוני גוש קטיף הודה הרצוג שההתנתקות הייתה כישלון בטחוני, ושאינו תומך בעוד פינוי חד צדדי. השבוע אמר שגם מהלך דו צדדי לא עומד על הפרק, בהיעדר פרטנר. מה שנשאר הוא "היפרדות", תיאור שכולל בעיני יו"ר המחנה הציוני בעיקר השלמת בניית החומה בגוש עציון ופרידה מכפרים ערביים עוינים במזרח ירושלים.
ומה אומרת הכלה? ציפי לבני היא הרי ה-פרזנטורית של רעיון שתי המדינות בפוליטיקה. היא הייתה הראשונה לזהות את הפוטנציאל הנפיץ של דברי הרצוג. ככל הידוע, היא לא אהבה את הניסוח של שותפה לרשימה. חדי העין ישימו לב שלבני מקפידה בשבועות האחרונים לחדד את ההבדל בינה לבין מפלגת העבודה. היא מדברת בלעג-עד-בוז על הועידות המדיניות של המפלגה, ומבחינתה יש רק מצע אחד על הפרק: זה שתחתיו הועמדה אשתקד החופה הנקראת "המחנה הציוני". העבודה יכולה לגבש לעצמה איזה מצע מדיני שהיא רוצה, אמרה השבוע בשיחות סגורות. אם הוא לא יהיה מה שסוכם, היא לא תישאר שם.
(פורסם במקור ראשון)
בימים שבהם הוא מותקף על ידי חבריו ל"מחנה הציוני", חבר הכנסת יצחק (בוז'י) הרצוג מאמין שהוא צפוי להמשיך להנהיג את גוש השמאל גם בעתיד לבוא. לאחר שספג אש על כך שאמר לנשיא צרפת כי פתרון שתי המדינות אינו ריאלי כרגע, כעת הוא מפנה את מאמציו כלפי פנים. "אני אומר למחנה שלי: 'חבר'ה, אתם רוצים למות צודקים או להרחיב את הגוש ולהתכתב עם המציאות?'", הוא אומר בריאיון לאולפן שישי.
גם את הביקורת שספג על מגעים שקיים לכינון ממשלת אחדות הוא דוחה. "האפשרות הזאת ירדה מהשולחן", הוא אומר בנחרצות. "זה קרה ברגע שנתניהו הלך למסע האשמות כנגד אזרחים בישראל וכנגד המחנה שאני עומד בראשו, וסגר את הדלת למהלך מדיני אמיץ".
למרות התבוסה בבחירות, הרצוג משוכנע שהוא ממשיך להיות האופוזיציה הפוליטית היחידה לראש הממשלה נתניהו. "הברית עם 'התנועה' של ציפי לבני לא תהיה הברית הפוליטית היחידה שנעשה לפני הבחירות הבאות", הוא אומר. "נבנה משהו גדול שיהווה אלטרנטיבה להחליף את ביבי".
עם זאת, כשיושב ראש המחנה הציוני נשאל על גבי אשכנזי, שנחשב בעיני רבים כמועמד להחליף אותו בראשות המפלגה, הוא לא ממש ממהר לתת לו את המפתחות. לאשכנזי, כמו ליושב ראש יש עתיד יאיר לפיד, הוא קורא "להיכנס מתחת לאוהל".

