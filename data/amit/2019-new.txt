מהן המילים אם לא שחיקה: גנץ ינסה לשתוק תשעה וחצי שבועות
החלק הטוב ביותר בנאומו של גנץ היה התגובה של מירי רגב. עם דף המסרים ביד, פשוטו כמשמעו, השכנה של הרמטכ"ל לשעבר מראש העין נראתה פתאום מיושנת ופרטאצ'ית אל מול הדמות התמירה, המעונבת והמהונדסת שסיימה זה עתה עשרים דקות.
כמה דקות לפני שבני גנץ התחבק עם משה יעלון על הבמה, נצפה כמה עשרות מטרים משם, בגני התערוכה רב אלוף אחר במיל', גבי אשכנזי. אבל השלישי באוסף הגנרלים לא הגיע להתאחד, אלא להרצות בכנס סמוך. אם ימחל על כבודו ויסכים לחבור לרשימה גם בלי איחוד מלא עם לפיד, זה יקרה ביום אחר. גם כך, נאום ופתיחה ואיחוד ראשון זה יותר מכפי שמפלגה צריכה לבזבז על ערב אחד.
ביחס לברדק המוחלט ששרר במפלגת גנץ עד השבוע, עלייתו בסקרים היא כמעט פלא. בחדר העבודה מהומת אלוהים, חילופי האשמות ומטה מבולגן. אבל ממנו יוצא ציור מינימליסטי, בכמה משיכות מכחול, ששובה בינתיים את לב ההמון.
גנץ מתכנן מט בשלושה מהלכים. הראשון הצליח: הופעת הבכורה שלו הפרה דממת אלחוט של חודשים ארוכים. בפועל, היא הייתה המשך השתיקה באמצעים אחרים. לא נאמר שם שום דבר כמעט שאפשר להשתמש בו כנגדו. הוא תפס פער על שאר המפלגות בגוש, לרבות יאיר לפיד שתורו היה להתעטף בשתיקה. וכי מה יגיד? איך יתקוף את האיש שגנב לו את המסר ואת הרעם?
עכשיו אמורים להגיע שני המהלכים המשלימים: הראשון, חיבור  – או ללפיד, או לאורלי לוי-אבוקסיס וגבי אשכנזי. ואז, כשקולות המרכז שמאל בכיסו, תמרון יבשתי אל תוך הימין הרך. המטרה היא לא לצאת מהבונקר כל עוד זה עובד. וכל זה אמור לקרות עד תשעה באפריל, בתשעה שבועות וחצי של שכרון חושים.
כשהוכרזו הבחירות נכתב כאן שעוד לא ברור אם הן יהיו קרב אגרוף בין שני מתמודדים במשקל כבד, או התכתשות המונית בסגנון דבליו-דבליו-אף. השבוע זה נראה כמו קרב אגרוף. בזכות נאום אחד, סביר בתכנו ומהוקצע בהגשתו, מערכת בחירות מנומנמת קיבלה זריקת חשמל. כדאי להחזיק חזק, כי שלושת השבועות הקרובים יהיו עוצרי נשימה. משמאל יופעל לחץ אדיר לאיחוד בין גנץ ולפיד. מהלך כזה בין שתי מפלגות של איש אחד יכול להתבצע גם ברגע האחרון, שעה לפני סגירת הרשימות, ולהפתיע את הליכוד שחייב את אישור מוסדותיו המגושמים. הרבה נציגי מפלגות ימתינו בשערי ועדת הבחירות המרכזית עד שעת חצות, מסמכים בידיהם ומבטיהם מלוכסנים ימינה ושמאלה, לראות אם יריבותיהן לא מכינות להם הפתעה אסטרטגית.
וזה עוד לפני שדיברנו על אביחי מנדלבליט, שהחלטתו עשויה לסיים את שלושת השבועות האלה בסוג של תשעה באב לנתניהו.
הליכוד שומר על יציבות מדהימה באיזורי שלושים המנדטים, אבל אלה בחירות מסוכנות עבורו. תשעה באפריל עוד מעבר לקצה טווח התחזית, אבל שירות מטאורולוגי היה משחרר כבר התראה על אפשרות לסכנה מושלמת. שלושת המרכיבים שהביאו להפסד הימין כבר כאן: גנרל במיל' בראש המחנה היריב, סדר יום לא בטחוני של חקירות, ואחוז חסימה שעלול להפוך את הרוב הימני למיעוט בכנסת.
נתניהו שלף את נשק השמאל, אבל האם זה הנשק של המערכה הקודמת? הוא יכול היה להגחיך את גנץ כבובה של יועצים, כגרסת המיליניאלז של פרס-כן-ולא, או כאיש ללא כל ניסיון. אבל הוא בחר בשמאל, ומה שעבד מול ציפי ובוז'י פחות עובד מול הצמד בי-בי, בני ובוגי. גם גנץ מגיע עכשיו לאטמוספירה דלילה. עיתונות הגונה ושיח ציבורי בריא יחילו עליו את אמות המידה שהן מחילות כבר שנים על מתחרהו על ראשות הממשלה: דרישה פומבית להתראיין ולא מבטים מצועפים, בירור נוקב של נסיבות קריסת חברת הממד החמישי שבראשה עמד, התעקשות על מדיניות ברורה ולא רק סיסמאות קליטות. עד שזה יקרה (ספוילר: לא יקרה) שני מועמדים שתקנים שסולדים מעיתונות מתייצבים למאבק. זו תהיה דממה מחרישת אוזניים.
 
ימין, שמאל
אחד החידושים הגדולים של זיגמונד פרויד נוסח כך: "כאשר הפציינט נופל בפח ונוקב בשם הדבר שבו הוא מאמין פחות מכל – כמעט תמיד הוא מתוודה על האמת". לו היה השבוע בביתן עשר בגני התערוכה השבוע ומאזין לזמריר של "חוסן לישראל", מושמע בלופ אינסופי ומצהיר "אין יותר ימין או שמאל", הוא היה מסיק ההפך בדיוק: זה אומר שהאתגר מספר אחת שאיתו מתמודד הרמטכ"ל לשעבר הוא דווקא שבישראל יש ועוד איך מאבק בין ימין ושמאל. אחרת, למה להגיד את זה?
אין דבר כזה קץ הפוליטיקה, ולכן הקרב לא הוכרע לתמיד, אבל הוא הוכרע עד להודעה חדשה. על הבמה המעוגלת, עתירת הפרומפטרים, עמד ביום שלישי התקווה מספר אחת למהפך שיפיל את הימין, ולקול תשואות וסיקור אוהד נשא את הנאום הימני ביותר שאי-פעם נשא כאן מועמד שאיננו מהמחנה הלאומי.
להימנע בכוח מכל דבר שמריח שמאל זה משהו שכבר התרגלנו אליו. להשמיע ביטויים כמו "רב המרצחים ערפאת" או "נשמור על הביטחון בכל ארץ ישראל" זה דבר אחר לגמרי. מה היה אומר על כך חמי פרס, הבן של הנשיא המנוח, שגנץ רצה לראות ברשימתו?
עד להודעה חדשה הימין מצהיר על עצמו בגאווה שהוא ימני, והשמאל מחביא עמוק את עמדותיו. כשרוצים לתקוף את נתניהו כבר לא אומרים כמו ב-2015 שתקע כל סיכוי לשלום, אלא שהעביר כסף לחמאס; את מירי רגב תוקפים פוליטיקאים ועיתונאים משמאל שדיבררה את ההתנתקות, כאילו שהם התבצרו בכלל על הגג בכפר דרום ולא עודדו בהתלהבות מהיציע. מי שדחף לתת נשק לערפאת ואת עזה לחמאס מתמרמר פתאום על שירותי הבלדרות (המגונים, לדעתי) של דולרים מקטאר. באיחור של דור נולד ביקוש לצמידים הכתומים.
לא תמיד זה היה כך. לפני עשור בלבד נשא ראש הממשלה מטעם הליכוד נאום שבו הביע תמיכה בשתי מדינות. באותן בחירות שהעלו את הימין לשלטון יו"ר הבית היהודי (!) לא פסל מדינה פלסטינית. האליל החדש של מחנה רק-לא-ביבי נשבע אמונים לאחדות ירושלים, הצהיר שנשאר בגולן לעולם ולא העז להוציא מפיו את ארבע המילים שפעם היו בטמפלייט של כל נאום: שתי מדינות לשתי עמים. גנץ החמיא לרבין על השלום הקונצנזוסאלי עם ירדן אבל את אוסלו שכח להזכיר, או יותר נכון: זכר לשכוח.
נכון, הוא רמז לצעדים חד צדדים מרחיקי לכת והשאיר פתח לפינוי התנחלויות מחוץ לגושים, אבל איפה זה ואיפה לבני והרצוג. יועצים ופרשנים שראו יותר מדי מערכות בחירות יתייחסו לכך כאל מילים לא מחייבות בזמן קמפיין. מוטב שיעיפו מבט בסקרים. הציבור הישראלי הולך ימינה מאוד. לא סתם ציפי לבני איננה עוברת את אחוז החסימה, לא סתם גנץ ולפיד מתייחסים לאיחוד עם מפלגת העבודה כאל הצעה לשהות באוטובוס עם מי שחטף חצבת. הרצוג שריין את לבני ובנה רשימה עם יוסי יונה ואלדד יניב. גנץ רדף אחרי משה יעלון, הרמטכ"ל הימני ביותר שהסתובב אי-פעם בפוליטיקה הישראלית, יחד עם יוזם חוק הלאום צביקה האוזר.
הנה האבסורד: זה שעמדות של מחנה מנצחות בדעת הקהל לא אומר שגם המחנה ירשום הצלחה בקלפי. לפעמים להפך: השמאל רשם את הצלחתו התודעתית הגדולה דווקא בעשור שעבר, כשהיה זרוק עמוק באופוזיציה: בזה אחר זה עלו שלושה ראשי ממשלה מהימין, הביעו תמיכה במדינה פלסטינית והצביעו בעד פינוי התנחלויות. מי יודע, אולי נצחונו של הימין יוכרז דווקא אם גנץ יוכתר כמנצח ויציג ממשלה עם שר הביטחון יעלון, שר החוץ ליברמן, שר האוצר כחלון וכמובן דרעי וליצמן, וזה – לקול תרועות אופוריה מאיזור חיוג השמאל.
 
תאונה בדרך לחיסול?
בנימין נתניהו הוא הדמות המשפיעה ביותר בפוליטיקה הישראלית, אבל איננו הדמות המשפיעה ביותר בליכוד. גם הוא יכסוס ציפורניים בלילה הארוך שבין שלישי לרביעי הקרובים, כשקולות מתפקדי הליכוד ייספרו באיטיות מרגיזה. עבור המתמודדים זו הקריירה הפוליטית, אבל גם עבורו מדובר בלילה דרמטי.
על פי רוב, פריימריז בליכוד הן אירוע שממנו אפשר רק להפסיד. כל ליכודניק ותיק שנפרד מהרשימה מוכתר רטרואקטיבית לז'בוטינסקאי האחרון, שבלעדיו חלפה התנועה הישנה לבלי שוב. על רקע יציאתה הסופית מהאופנה של הדמוקרטיה הפנימית במפלגות, שום דבר טוב לא יוצא בדרך כלל מחכמת ההמונים, שהיא חכמה די ממוצעת. יש הבדל תהומי בין רשימה שבראש עומדת מירי רגב, במרכזה אורן חזן ומחוצה לה שרים ותיקים ומוערכים, ובין רשימה עם דמויות כמו אדלשטיין, ארדן, כץ וברקת במקום גבוה, ובלי חלק מהשמות שהוציאו לליכוד שם רע.
אבל זה לא הכל. במצבו האנורקטי-משהו של גוש הימין, ולקראת כהונה שאם יזכה בה יזדקק לכל קול, נתניהו איננו יכול להרשות לעצמו ח"כים שעשויים להצביע נגד חוק צרפתי, או חסינות, או סתם לא לתמוך בממשלה שבראשה יעמוד אולי נאשם. לכן הליכוד דחה את ההשתלה של הליכודניקים החדשים, וזרק השבוע מתמודדת שאיימה לזכות במשבצת הצעיר, הריאלית. לכן כדאי לעקוב במתח אחר ההתמודדות במחוז תל אביב, בין ראש הסגל לשעבר דוד שרן, החשוד בפרשת הצוללות, ובין מיכל שיר, לשעבר יועצת לגדעון סער.
חמש השאלות המסקרנות בליכוד הן אלה: ראשית, באיזה מקום יסיים גדעון סער, אל מול ניסיון חיסול אקטיבי של ראש הממשלה? במשך שנים יריביו של נתניהו בליכוד נכנעו ועזבו, סער מתעקש להישאר בבית ולמיקומו תהיה השפעה מכריעה. שנית, האם אורן חזן ישרוד מול שורת אויבים ויתרגם לקולות כהונה עתירת שערוריות וסלפים לקולות? שלישית, מי יזכה במקום הראשון, מירי רגב או בכירים עם דימוי ממלכתי יותר? רביעית האם גלנט וברקת, שחקני החיזוק, יצליחו להיכנס לעשירייה הראשונה ולהפוך לשרים? חמישית, המחוזות: האם אביהו סופר, מראשי קבוצת אוהדי הקבלה בליכוד שהיא כוח עולה בליכוד, יצליח לתרגם את הכוח הפוליטי ולהיבחר לכנסת במחוז השפלה?
 
אריה בחורף
שועל זקן שכמוהו מגיע לבחירות המי-יודע-כמה שלו כשמפלגתו שומרת באופן מפתיע על כוחה. היא לא נפגעה מהחקירות, אבל מאחורי דלתו מסתתרת החלטה מדאיגה של היועץ המשפטי לממשלה, החלטה שאחריה עלול להקיץ הקץ על הקריירה הארוכה שלו, ויחל קרב ירושה על שאריות תנועתו.
לא בבנימין נתניהו אנחנו עוסקים, אלא באריה דרעי. הסיקור של התנועה בת ה-34 ומנהיגה בן השישים דל מאוד ביחס לדרמה המתהווה שם. אם ההדלפות נכונות, והפרקליטות תחליט על הגשת כתב אישום בכפוף לשימוע בעבירות של מרמה והפרת אמונים, האופק הפוליטי שלו יהיה קצר וקודר יותר מזה של נתניהו. בניגוד לראש ממשלה, דרעי כפוף להלכת דרעי, פסיקת בג"צ המפורסמת, בת רבע מאה, שהורתה על פיטוריו של שר שנגדו הוגש כתב אישום. עכשיו דרעי שוב שר פנים, שוב חשוד, והפעם לא יחכה לבית המשפט העליון.
בעוד נתניהו מאמץ את שיטות דרעי משנות התשעים ותוקף את מערכות אכיפת החוק, דרעי דומם וממלכתי. מאז הוכרזו הבחירות אפילו לא התראיין. שלשום הביע בפניי ביטחון רב בסגירת התיק.  אבל מה אם בכל זאת? במקרה כזה הוא מתכוון לעשות בממשלת נתניהו החמישית – אם תקום – מה שעשה בממשלת נתניהו הראשונה: להישאר חבר כנסת ויו"ר ש"ס, ולמשוך בחוטי הממשלה מבחוץ.
אבל מה תעשה המפלגה במקרה כזה? ש"ס כבר לא צעירה. מרשימתה פורשים או מופרשים אט אט ובאין רואים ותיקי המפלגה, והם מוחלפים בחיילים אלמונים. דוד אזולאי נפטר, יצחק וקנין פרש, ובעקבותיו אולי יצעדו עוד כמה. דרעי רצה מאוד לשריין את השר לשעבר אריאל אטיאס, אבל לא קיבל "כן", והחליט לפי שעה לא להתעקש. מי ייצג את המפלגה בקבינט כשמחליטים על מבצע צבאי?  דני סיידא?

האם בפוליטיקה 300=4000?
בתשעה באפריל בעשר בערב תסתיים המערכה על ליבם של 6,343,564 בוחרים, ותחל המערכה על ליבו של בוחר אחד, ירושלמי: ראובן ריבלין. יותר משמוטרד נתניהו מבני גנץ הוא מוטרד מאביחי מנדלבליט, ויותר משהוא מוטרד משניהם שנתו נודדת מכבוד הנשיא. הוא מודע עד כאב לעובדה שפרק הזמן הרגיש ביותר, המסוכן ביותר עבורו, הוא שמונת הימים שבין הבחירות לבין הטלת הרכבת הממשלה, במיוחד כשיגיע לשם עם טיוטת כתב אישום.
חוק סער, שהוא בעצם חוק ריבלין, נגנז ברגע שהכנסת התפזרה, ולכן ה"לקונה" לא תוקנה: שום סעיף בחוק יסוד הממשלה איננו מונע מנשיא המדינה להתעלם באלגנטיות מהמלצתם של 61 חברי כנסת ולהטיל את ההרכבה על חבר כנסת אחר שאיננו נתניהו. עד לתחילת המהומה הנשיא לא סבר שיש לו בכלל שיקול דעת במקרה כזה, אבל הוא שמע את נורית קורן, דוד ביטן וחבריהם מסבירים שכן – והשתכנע עמוקות מטיעוניהם הקונסטיטוציוניים.
השאלה העקרונית קשה: האם כתב אישום מתגבש נכנס למסכת השיקולים של נשיא המדינה בבואו להחליט מי יהיה ראש ממשלת ישראל? כל תשובה לשאלה הזו תהיה אכזרית. על אוזן נשיאותית אחת לוחשים שכהונה תחת כתב אישום תהרוס את מוסד ראש הממשלה. על האוזן השנייה לוחשים אחרים שצפצוף על כל התקדימים, והענקת הרכבת הממשלה למועמד שלא קיבל את רוב ההמלצות, יהרסו עד היסוד את מוסד הנשיאות.
יש קולות שקוראים לריבלין לשמש כאפוטרופוס, או מורשה חתימה, של רצון העם, ולא להטיל את הרכבת הממשלה על נתניהו, גם אם יקבל 40 מנדטים. ריבלין עצמו אמר לפני כשנה ש"בעבר פוליטיקאים בכירים (הכוונה לבנימין נתניהו שקרא לאולמרט להתפטר, ע"ס) אמרו את דעתם לגבי כתב אישום ודעתי הושפעה מהם". אבל מכאן ועד לפעולה כה דרמטית מול פני האומה המרחק רב, אולי בלתי צליח. בכל מקרה, לא סביר שריבלין יכבול את עצמו ערב הבחירות בהתחייבות פומבית כיצד ינהג. לא נראה שיסבול במיוחד מנדודי השינה של נתניהו ב-79 הלילות שנותרו עד להכרעה.
בכל זאת, נראה בלתי סביר שנתניהו יזכה בבחירות והנשיא ריבלין יטיל את הרכבת הממשלה על מועמד אחר. ראשית, כי אם רוב הח"כים ימליצו על נתניהו זה יהיה ביטוי של רצונו הטרי של הבוחר, ואם זה מה שהבוחר ירצה זה גם מה שהוא יקבל. שנית, כי אם – וזה אם גדול – הליכוד יזכה בניצחון סוחף, לא סביר שיימצא חבר ליכוד אחר שיסכים לקבל על עצמו את המועמדות. לפני שנה וחצי השתעשעה שרת המשפטים איילת שקד ברעיון לבחון ויתור על נוהג הסניוריטי, ולמנות לנשיא העליון שופט אחר ולא את אסתר חיות. עד מהרה הבהירו יתר 14 שופטי בג"צ שלא יסכימו לכהן בתפקיד. בנסיבות דומות אך לא זהות, נתניהו הוא החיות של מפלגת השלטון.
ויש עוד אפשרות אחת, מסוכנת ואולי רחוקה אבל הגיונית למדי כשחושבים עליה לעומק. נתחיל מהסוף: לו הייתי נשיא המדינה, הייתי שוקל ברצינות להציע עסקה של חנינה תמורת פרישה. בקיץ 1986 העניק נשיא המדינה, חיים הרצוג, חנינה מרעישה לראש השב"כ ובכירים בארגונו, בפרשת קו 300. זו הייתה החלטה חסרת תקדים, על גבול החוקיות, שכן אז עוד לא הייתה הרשעה, אפילו לא משפט, בקושי חקירה. הרצוג, האיש ששם את המ' בממלכתיות, החליט לקדם את המהלך לאחר שהשתכנע שחקירה פלילית בפרשת הריגת המחבלים וטפילת עלילת דם על קצין צבא בכיר, תביא להרס שירות הביטחון הכללי. בג"צ אישר את החנינה בהחלטה דרמטית, על חודו של קול. החנון המרכזי, ראש השב"כ אברהם שלום, הדגיש שהוא "איננו פושע, ולא זקוק לחנינה", היועמ"ש השיב שבקשת החנינה היא הודאה באשמה, והוויכוח הועבר אחר כבוד מהעיתונים לקבורה ממלכתית בספרי האזרחות.
הנה שאלה בחשבון: האם 4000 שווה 300? שתי הפרשות שונות מאוד בפרטיהן – נתניהו לא הרג, חלילה, אבל מצד שני גם לא ביצע את העבירות המיוחסות לו בשירות המדינה. כל המעורבים ייעלבו עמוקות מההשוואה, אבל הצד השווה בהן הוא התרת הקשר הגורדי באבחת החלטה נשיאותית אחת. הקשר הגורדי הוא תיק עמוס חשדות אבל מורכב לניהול בבית משפט ("גבולי ומסוכן מאוד", הוגדר השבוע בידי בכיר הפרקליטות לשעבר אורי קורב), שמתנהל נגד דמות פופולרית מאוד, שמסתכנת מצידה במאסר ומשפטה יעלה את הטמפרטורה בחברה הישראלית לאזורים מסוכנים.
עסקה כוללת, שתביא מחד לפרישת נתניהו ומאידך לסיום ההליכים המשפטיים נגדו, תחסוך לכל הצדדים את הצורך לראות אם התממשה תחזיתו של דודי אמסלם למיליונים ברחובות במקרה של הרשעה, ואם התממשה תחזית מקורבי מנדלבליט שזיכוי יהיה חורבן מערכת שלטון החוק. המועד להציע עסקה כזו הוא מתישהו בשנה הקרובה, אחרי הבחירות ולפני השימוע. נתניהו מתבצר בסירובו המוחלט לכל עסקה, ועד עתה, ככל הידוע, תסריט כזה לא נדון כלל בינו, בין הנשיא ובין היועמ"ש. שני הראשונים נמנעים מלפגוש זה את זה יותר ממה שהם מוכרחים. קשה להאמין עד כמה הם לא מאמינים אחד לשני.
 
איחוד היברידי
בין פוסט לסטורי, נתניהו מוצא לעצמו זמן לתהות מדוע, בעצם, גנץ ולפיד לא מתאחדים כבר. לו היה מוצא עצמו במצב מפוצל דומה הוא כבר היה מסדר את זה מזמן, נטען השבוע שאמר. בתגובות הליכוד מודגש שוב ושוב שגנץ ולפיד יתאחדו בסוף, ואיכשהו – נשמע שם שעבור המפלגה זה לא איום, זו הבטחה. האינטרס של נתניהו הוא מירוץ ראש בראש שישאב אליו כמה שיותר קולות ימין. מי יודע, אולי יציע בקרוב את שירותי התיווך שלו.
בינתיים עוסקים אחרים בניסיון להרכיב רשימה כזו. קמפיין שילוט יקר מאיץ בכל הגורמים המעורבים לאחד כוחות; למשל, האלוף במילואים משה קפלינסקי מפעיל את כושר שכנועו בנושא על לפיד וגנץ, שמוכנים למהלך בשמחה, בתנאי כמובן שהם בראש. המלכוד מוכר לעייפה: רוב המעורבים אינם מאמינים בסתר ליבם באפשרות לבצע מהפך בבחירות האלה, ולכן הם נערכים לקמפיין 2020, או 2021. בנסיבות כאלה אין ללפיד סיבה לוותר על המקום הראשון במפלגה מאורגנת ומחושלת כמו יש עתיד לטובת מקום שני ברשימה חד-פעמית; ולגנץ אין סיבה לוותר על ריצה לראשות הממשלה כשהמירוץ האמיתי טרם החל.
אחד הניסיונות להכניס את כל השוורים העקשניים תחת יצול אחד הוא להציע שהרשימה המאוחדת לא תהיה קונסטרוקציה חד פעמית, אלא השלד של מפלגת מרכז-שמאל חדשה לחלוטין, דמוקרטית. לפי היוזמה, אחרי הבחירות תיפתח התפקדות למפלגה החדשה, ומועמדה בבחירות הבאות ייבחר בפריימריז פתוחים. לפיד יוכל לסמוך על מערך השטח שלו, גנץ על הפופולריות והניסיון הביטחוני, וכל שאר המפלגות ייבלעו פנימה או פשוט ייעלמו. לא ישראל אחת של ברק, אלא ישראל שתיים, או שתיים נקודה אפס.
 
צרור הערות
כחלון: מפלגת כולנו התאוששה מעט השבוע מארבעת המנדטים הרעועים בסקרי השבוע שעבר. שר האוצר מתעקש שירוץ לבד, עד הסוף. כבר ארבע שנים הוא משנן לכולם שעדיף להיות עצמאי במפלגה קטנה מאשר שכיר במפלגה גדולה. המסר הוטמע בכישרון כזה, שיעלון, לוי-אבוקסיס, לבני, בנט, שקד וגנץ השתכנעו. אבל מה יקרה אם כחלון, או לוי-אבוקסיס, ימצאו את עצמם ערב סגירת הרשימות מפרפרים סביב אחוז החסימה? האם ייקחו את הסיכון? זו הסיבה שבליכוד עדיין לא נטרקה סופית הדלת על איחוד עם כולנו, ושלוי-אבוקסיס עדיין שומרת על אש בינונית את השיחות עם בני גנץ. טוב להיות עצמאי מאשר שכיר, אבל עדיף להיות שכיר מאשר מובטל.
גבאי: האקט הברוטלי של גירוש הגברת בשידור חי עשה טוב ליו"ר העבודה. דימום המנדטים העקבי (אחד בשבוע) נעצר; החתירות מבית הסתיימו, בניכוי איתן כבל; והעבודה אפילו טיפסה לתשעה מנדטים, ממש ימות המשיח. גבאי כבר יש, בקרוב אולי יהיה אפילו מנין. כזכור, לבני הודחה כי רמזה על פקפוק בהצהרתו של גבאי שהוא מועמד לראשות הממשלה, וכי קראה לחיבורים ובמשתמע – להזזתו מהמקום הראשון. בשבת האחרונה, יו"ר העבודה עצמו השמיע טקסט דומה להפליא: "לקראת הבחירות יהיו הפתעות ויהיו חיבורים. ובעיקר, יהיו כאן חילופי שלטון רק אם חברי המחנה שלנו יתחייבו שאחרי הבחירות אנחנו נתמוך בתוך המחנה במי שהכי חזק".  האם בקרוב יפטר את עצמו בשידור חי?
אשכנזי: 27 ימים נותרו לרמטכ"ל לשעבר בטרם יקיץ הקץ על מחשבות הפוליטיקה שלו. בבחירות הבאות יחלוף כבר כעשור מאז שפרש מצה"ל, והשוק יתמלא בסחורה רמטכ"לית טרייה יותר. אבל בבחירות הנוכחיות, ככל שהוא נפגש יותר הוא מהסס יותר. גנץ היה רוצה אותו כמספר 2 כדי לצבור מומנטום ולכפות על לפיד איחוד, וכך גם לפיד כמובן. אבל אשכנזי מוכן כרגע לבוא רק אחרי שהרשימות כבר תתאחדנה. הוא מציע חתונה, ואת עצמו בתור הנדוניה.
נתניהו: בבחירות הקודמות נלחם ראש הממשלה בפרסומו של דו"ח על הוצאות המעון בבלפור, דו"ח שגולת הכותרת שלו הייתה חשבוניות בסכום של כמה מאות שקלים. הוא תבע לדחות אותו עד לאחר הבחירות בטענה שהדבר נועד לפגוע בו. המבקר פרסם את הדו"ח חודש בדיוק לפני הבחירות, המהדורות מלאו באייטמים על חשמלאי שעבד בבלפור ביום כיפור, והליכוד דווקא טיפס בסקרים. אגב המשפט האחרון, המרכיב החשוב בשלט שתלה השבוע הליכוד סמוך לגלילות אינו פרצופם של ארבעת העיתונאים, אלא מה שנכתב בתחתית. "דווקא נתניהו". דווקא היא מילה מעניינת. אין לה מילה מקבילה בשפות אחרות. זו מילה מתריסה, אנדרדוגית, די יהודית. בקיצור, חמש אותיות שהן קובץ זיפ של כהונת נתניהו כולה. דא ליברמן? דווקא נתניהו.



חוק עליהום: התקלה שפתחה את קמפיין גנץ
מי ששוחח עם בני גנץ בימים האחרונים התרשם שהוא מדוכדך למדי. הרמטכ"ל העשרים והשם המסקרן בבחירות לכנסת העשרים ואחת קיווה להשקה אחרת לגמרי של מסע הבחירות של "חוסן לישראל". ארבעים ותשע השניות מחוץ לביתו תוכננו בקפידה, ימים מראש, ועדיין נזקן עלה בהרבה על תועלתן.
כדי לדעת מדוע, צריך להבין קודם כל שהדילמה של גנץ לאורך החודשים האחרונים הייתה פשוטה מאוד וקשה מאוד: האם לפנות ימינה, אל מצביעי הליכוד וכולנו, או שמאלה, אל קולות יש עתיד והמחנ"צ. במערכות בחירות נורמליות התשובה ברורה: ימינה בכל הכוח; קח הוא היה שובר את הגוש, ובוחרי האופוזיציה ממילא היו מצביעים לו כדי להחליף את נתניהו. אם זה עבד להרצוג, זה אמור היה לעבוד לגנץ, רב אלוף תמיר במיל' בגובה 1.96 ועם עמודת התאמה לא פחות גבוהה לראשות הממשלה.
אבל אלה אינן בחירות נורמליות. על אותו אלקטורט מתמודדים לפיד, לבני, גבאי, לוי-אבוקסיס ואפילו יעלון. במערכת כה כאוטית אי אפשר לחפש את הבונוס האלקטורלי בגוש הימין כי צריך קודם להילחם על קולות הבייס בגוש. מי שישבור ימינה מדי בניסיון לחפש מלוכה עלול לאבד בינתיים גם את האתונות.
שתיקתו הארוכה של גנץ הייתה, לפיכך, שתיקה רבת משמעות. היא העידה על רצון לשמר את המומנטום בסקרים ואת התמיכה הגבוהה יחסית מכל אזורי החיוג בלי לצמצם אותה בהתבטאויות פוליטיות שמטבען ירחיקו חלק מהקהלים. בדיעבד נראה שעצמתה ומשכה של דממת האלחוט היו מוגזמות. הן הרימו את הציפיות ותשומת הלב לשמיים.
ובעיקר, שהמומנטום בסקרים נעצר. מפלגות טריות נבחנות ברגע שבו הסוקר מתקשר אליך ובפיו בשורות טובות פחות. יאיר לפיד צלל כך פעמיים, גם ב-2013 כשסקרים העניקו לו 6 מנדטים בלבד וגם שנתיים אחר-כך כשנחתך אחרי כהונה טראומטית במשרד האוצר. הוא עמד בשתיהן באופן מרשים.  גנץ – כמו גם סביבתו שבה נובטים עכשיו סכסוכים אישיים טריים ונשמעות חריקות ראשונות – עוד צריכים לעמוד במבחן בפעם הראשונה.
רשימת חוסן לישראל המתהווה – לפחות מה שפורסם ממנה – מעידה שגנץ החליט ללכת קודם כל על הבייס. עד כה הוא פנה לאלון שוסטר משער הנגב שהיה מועמד ברשימת המחנה הציוני; לחמי פרס, בנו של ראש הממשלה המנוח מהעבודה; לאסף זמיר, סגן ראש עיריית תל-אביב עם דעות שמאל; וגם למיכאל ביטון מירוחם וחילי טרופר מהציונות הדתית – שתי דמויות מוערכות שמגיעות אמנם ממקומות אחרים בחברה, אך שניהם היו עד לא מזמן חברי מפלגת העבודה.
ההתבטאות על חוק הלאום נועדה להיות השקה ללא מחירים פוליטיים. ברור מה גנץ רצה שייצא ממנה: הוא ראה בעיני רוחו הזדמנות לצילום עם מנהיגי אחד הציבורים הפופולריים בישראל, הדרוזים, אמירה מחבקת על חשיבותה של העדה לישראל ונכונות להתגייס למענה. אבל הניסוח צלע, והתפרשה ממנו קריאה לתיקון חוק הלאום; ובעייתי יותר, חשיבותה הייתה בתגובות אליה: גבאי, לבני, לפיד ואפילו זנדברג פרסמו הודעות ברכה; חלקם, בלהיטות לקבל שריון ברשימה ואחרים בניסיון לומר שהם היו קודם. כך או כך, במקום לשבור את החלוקה ימין-שמאל דברי גנץ רק סייעו לקטלג אותו כשמאל.
הדילמה הבאה של גנץ לא פחות חריפה: מה לגבי שותפות קואליציונית עם נתניהו? גבאי מנסה לגרור אותו לומר שלא יישב כלל עם נתניהו, לפיד – שלא יישב עם נתניהו תחת כתב אישום, ובליכוד רק מחכים שיאמר משהו מזה כדי לתייגו סופית כשמאלני. בקיצור, בלאגנץ.
בדבר אחד גנץ יכול להתנחם והוא מידת העניין שעורר. במערכת בחירות 2019 על ערימות המפלגות שהביאה בכנפיה, הקרב הוא לא עיצוב התודעה אלא בכלל על כניסה לתודעה. ציפי לבני גורשה בבושת פנים וזינקה לחמישה מנדטים לבדה, אבל אחרי שבועיים נשכחה ונפלה תחת אחוז החסימה. משה כחלון ואורלי לוי נעלמו מהמהדורות ואיבדו גובה בסקרים. עד להודעה חדשה, אין בקמפיין הנוכחי פרסום רע.
הכיפה והחוטים
ביקום מקביל, היו נפתלי בנט ואיילת שקד סופגים ביום שני מהלומה קשה. כראשי הבית היהודי הם היו מקבלים את בצלאל סמוטריץ' כמספר 3 ברשימתם, מועמד לשר. האגף החרד"לי כבר עלה להם בחמישה מנדטים ב-2013 (עם סרטוני פיצוץ הר הבית) וב-2015 (הלהט"בים, סערת אלי אוחנה).
במפלגה חדשה, בחירת סמוטריץ' עבורם היא כבר לא איום, היא הבטחה. לראשי הימין החדש יש אינטרס מובהק שהח"כ הצעיר, הכריזמטי והמיליטנטי ביותר בכנסת היוצאת יהיה לא רק יו"ר האיחוד הלאומי, אלא גם ישתלט על המפלגה כולה ויירש את מקומו של בנט כיו"ר הבית היהודי. היתרון עבורו משולש: ראשית, הוא יביא בסבירות גבוהה לתוך הרשימה גם את הפלג הכהניסטי עצמה לישראל שבזבז לימין כשני מנדטים בכל מערכת בחירות. שנית, הוא ימרכז את מפלגתם-שלהם, שעד היום הייתה הסמן הימני ביותר בכנסת. שלישית, ואולי הכי חשוב מבחינתם – יאפשר להם לקחת את שניים-שלושה המנדטים של המפד"ל הותיקה. אלה מצביעים שהיו עד עתה די חמוצים למהלך הפרישה של בנט ושקד, אבל בדילמה בין סמוטריץ', בן גביר ויוגב ובין בנט, שקד ואל"מ מתן כהנא די ברור למי יצביעו בסוף.
אבל זה לא הולך להיות כל כך קל. הבית היהודי היא כמו מדינת חסות במלחמה הקרה: שתי מעצמות זרות מתקוטטות על השליטה בה. מצד אחד, בנט שרוצה את סמוטריץ' מכל הסיבות הנ"ל. מצד שני, בנימין נתניהו. ראש הממשלה היה מעוניין לחזור ולביית את המפלגה שכל השנים הייתה שותפה צייתנית ומאולפת בממשלתו, ולפתע עם הצמד שנוא נפשו חשפה שיניים ונשכה את ידו. מהסיבה הזו בדיוק מקורביו מפצירים בבית היהודי להצניח דמות דתית-לאומית מבחוץ שתעמוד בראש, שתהיה מתונה מספיק לקחת קולות מהימין החדש לפני הבחירות וצייתנית מספיק בכדי להיכנס לקואליציה לאחריה. כולם מושכים מבחוץ בחוטים של הכיפה הסרוגה, ואולי היא בכלל תיפרם בתהליך.
 
בדלת האחורית
לפני שלוש-עשרה שנה, בשפל העמוק ביותר בתולדות המפלגה, הוביל היו"ר בנימין נתניהו מהלך של העברת הפריימריז מהמרכז הקטן אל מאה אלף המתפקדים. בן לילה הפכה חברות במרכז מעמדה נחשקת לקליפה ריקה. עם הכוח שנעלם נעלמו גם חקירות המשטרה על מינויים פוליטיים, תמונות הח"כים מחלקים נקניקיות בבחירות, ומסדרונות הכנסת התרוקנו מהעסקנים שהגיעו במאותיהם בכל יום שני.
אחרי בלותו הייתה למרכז הליכוד עדנה. בלחץ השטח נכנע נתניהו ואפשר למרכז לקחת חלק בהרכבת הרשימה. כלל המתפקדים יבחרו אומנם את הרשימה הארצית, אבל חברי המרכז, החמכ"זים, יבחרו את נציגי המחוזות, ויש 7-8 כאלה במקומות ריאליים.
פתאום שוב כדאי להיות חבר מרכז. מי שעוקב אחר רשימת החברים, מגלה שהבחירות היו אמנם לפני שנים רבות אבל באופן מסתורי היא לא מפסיקה לגדול. מקור הגידול הוא בסעיף נושן, שמעניק חברות אוטומטית במרכז לכל מי שהיה פעם נציג הליכוד בוועדת הבחירות המרכזית לכנסת. יש היגיון במהלך: הוועדה היא גוף חשוב מאוד, שבראשו עומד שופט בית משפט עליון מכהן, ובכוחה לפסול רשימות ומועמדים לכנסת, לצנזר תעמולה בעייתית ולחלק את האותיות שמופיעות על הפתקים השונים בקלפי.
בוועדת הבחירות המרכזית לא האמינו למראה עיניהם: אחת לכמה שבועות התפטרו כל נציגי הליכוד בוועדה, ובמקומם הגיעה ערימת עסקנים חדשה. כעבור זמן קצר – גם היא התפטרה. על המכתבים היה חתום ח"כ דוד ביטן. במחוזות בליכוד נכנסו להיסטריה: האם ביטן – או בכירים אחרים בליכוד – מארגנים לעצמם בקומבינה כוח אש עצום בליכוד? בבחירות בפורום כה קטן, לכמה עשרות חברים יכולה להיות השפעה מכריעה על הרכב הרשימה.
אחרי כמה סבבים כאלה מוסדות הליכוד התעוררו. היועץ המשפטי של התנועה יחד עם השופט בדימוס שמנהל את הבחירות הורו לעצור את החגיגה. החברים שכבר נכנסו מהחלון יקבעו בעוד שבועיים וחצי איך תיראה רבע מסיעת הליכוד הבאה.
 
המין והימין
יושב ראש לשכת עורכי הדין שהסתבך כה קשה עם רשויות החוק הוא דמות ללא מזג שיפוטי. הכוונה איננה לאפי נווה, אלא דווקא לאחד מקודמיו, יורי גיא-רון, כוכבן של כמה פרשות מפוקפקות. חברה שהקים מכרה שטחי פרסום למודעות מין בעיתונים. אחר כך הומלץ להגיש נגדו כתב אישום בעבירות שוחד ומרמה. במהלך כהונתו הוא הצביע בעד כל השופטים שרצה אהרן ברק: ריבלין, פרוקצ'יה, ארבל והנשיאה נאור. כשהוא הסתבך, איש לא דרש להרהר מחדש באקטיביזם השיפוטי שבו תמך.
עכשיו, גם אפי נווה בצרות. קווי האופי שאפשרו לו לשבור מסורת של שבעים שנה ולחבור לפוליטיקאים בועדה למינוי שופטים הם גם אלה שבעטיים חיבר מיקרופון של "עובדה" לדש חולצתו בעוד שורת שופטים לוחשת על אוזנו דברי חנופה. זה גם האופי שסיבך אותו עד צוואר בעוד מכנסיו מופשלים.
אבל בניגוד לרושם שנוצר – או יותר נכון: לרושם שניסו ליצור – ההסתבכות הבלתי-שמרנית של יו"ר לשכת עורכי הדין אינה קשורה כלל לשופטים השמרנים שקידם. לו התגלתה בארכיון הווטסאפ שלו עסקה אפלה שבעטיה מונו לעליון או למחוזי מועמדים חובשי כיפה או מתנגדי אקטיביזם, ניחא. אבל כאן מדובר במין תמורת מינוי, לא במין תמורת ימין.
פעולותיו הבלתי-נסלחות אינן מאירות רטרואקטיבית באור קרימינלי את מדיניותה של שרת המשפטים וגם לא את מאמציה המוצדקים לגיוון בית המשפט. הרי בזמן אמת שופטי בג"צ רצו מאוד לשתף פעולה עם אותו נווה, כפי שכתבה הנשיאה אסתר חיות אך לפני כשנה: "שיתוף פעולה בין הלשכה והשופטים הוא שיתוף פעולה מקצועי בבחירת המועמדים האיכותיים לתפקיד, אך לעומת זאת ששת"פ בין הלשכה ובין הפוליטיקאים טומן בחובו סכנה…לקידום אג'נדה פוליטית".
לא היא פסלה את הדיל, הדילר פסל אותה, ורק אז נזכרה להזדעזע ממנו. הלוואי שהייתה מגיבה בזעזוע קולני דומה גם להצעת השוחד מסמרת השיער שתיארה בפניה חברתה הילה גרסטל, בפרשת "מינוי תמורת זיכוי", פרשה שנסגרה השבוע בקול דממה דקה. באצילותו, משרד המשפטים השמיט את שמה של הנשיאה מההודעה שבה בישר על גניזת התיק.
הלקח מפרשת נווה צריך להיות דווקא העמקת המהפכה ולא ביטולה. שיטות שוחד מחליאות כמו שנחקרות כעת היו מתקשות להתגבש במערכת משפטית שקופה יותר, משפחתית פחות, מזו שלנו. במשך שנים נבחרים שופטים תחת מעטה חשאיות של הבונים החופשיים. קרום של מכובדות מכסה על רצון מוכר מאוד לסגור עניינים בין החבר'ה. עשרות שנים מונו קרובים ומקורבים למשרות רמות ללא שקיפות, שבג"צ בדרך כלל כה אוהב לקדם באגפי ממשל אחרים. כשלשכת עורכי הדין ניסתה לפני כמה שנים לקדם משוב על רמת השופטים, בית המשפט העליון התנפל בחמת זעם על יו"ר הלשכה דאז דורון ברזילי, עד שהודח לטובת אחד נוח יותר. שמו של המחליף, אגב: אפי נווה.


שתיים וחצי בסולם נתניהו: הדיונים הפנימיים לקראת ההכרעה בתיקים הפליליים
אם הרוסים מאזינים להתייעצויות בבלפור בימים אלה, הם שומעים ויכוחים בין ראש הממשלה לאנשיו, שבהם נשמעת שוב ושוב סדרה מוזרה של מספרים, על סולם של אפס עד שלוש.
להלן הפיצוח: ההכרעה שיקבל כנראה בחודש הבא היועמ"ש מנדלבליט עוסקת בשלושה תיקים. בכל אחד המליצה המשטרה על שוחד, ובקודים בבלפור: נקודה שלמה. הדיונים עוסקים בשאלה אם אפשר יהיה לרכך את זה למרמה והפרת אמונים (חצי נקודה) או לסגירה מוחלטת (אפס).
נתניהו הוא הפסימי מכולם: שתיים וחצי. הוא משוכנע שהחלטת היועמ"ש תתפרסם לפני הבחירות, והיא תכלול שוחד בתיק 2000 (שיחות מוזס), שוחד בתיק 4000 (אלוביץ'-וואלה) ומרמה והפרת אמונים בתיק 1000, תיק המתנות. פרקליטיו בונים על סגירה אפשרית של תיק 2000 ואולי, אולי, ריכוך 4000 למרמה והפרת אמונים. שאגות שמחה יבקעו מבית ראש הממשלה אם יוחלט להעמיד אותו לדין ב"חצי וחצי".
דרך שתי נקודות (וחצי) עובר רק קו אחד, והוא הקו שבקע ממיליון מקלטי טלוויזיה בהצהרה יום שני בערב. עד לפני שלושה שבועות, ההנחה הייתה שנתניהו ירצה ללכת לבחירות רק לאחר שתתפרסם ההחלטה על זימונו לשימוע, כדי שיוכל לטעון לאחריהן שהעם נתן לו מנדט ביודעו את כל העובדות. אלא שזה היה תחת ההנחה שלכל היותר יואשם במרמה והפרת אמונים. נאומו של פרקליט המדינה שי ניצן הפיל את האסימון ואת הקונספציה גם יחד: יש בפרקליטות סיעה חשובה שתומכת בקבלת החלטה מהירה, והמהירות פירושה אחד: אימוץ של המלצות המשטרה לעניין השוחד.
העמדה לדין על שוחד מסכנת את חירותו של נתניהו, אבל עוד קודם מאיימת לטלטל את כסאו בשני אופנים שונים. ראשית, הוא משוכנע, לדעתי בטעות, שהנשיא ריבלין לא יטיל עליו את הרכבת הממשלה גם אם הליכוד ינצח בפער גדול. שנית, הוא מודאג מנטישה של מנדטים יקרים ברגע שישמעו שהיועץ המשפטי לממשלה סבור שראש ממשלתם נטל שוחד. כך או כך, פרסום ההחלטה ערב הבחירות עלול להיות אסון מבחינתו.
כשבנימין נתניהו נחת מברזיליה בשבוע שעבר, הוא מיהר להתייעצות; לא עם מנהלי הקמפיין, עם עורכי דינו. בדיונים התגלעה מחלוקת חריפה: נתניהו דגל בפתיחת אופנסיבת חורף נגד פרסום ההחלטה עוד לפני הבחירות. עורכי דינו, ובראשם נבות תל-צור, הסתייגו עמוקות מהקו הלוחמני. הם חשבו שתועלת ודאי לא תצמח ממנו, אולי רק נזק מול היועמ"ש, שמחזיק בידיו את גורל הקליינט שלהם. על אף שיערות השיבה שהוסיף מאז נכנס לתפקיד, יש לזכור שמנדלבליט הוא במקור ג'ינג'י. סרטון היד הכרותה שעלה במוצ"ש העיד שהפרקליטים לא שכנעו את נתניהו.
הנמען של נאום נתניהו בשני בערב בכלל לא היה היועץ המשפטי לממשלה אלא הציבור. המשפט החשוב בו כלל לא היה הקריאה לעימות, אלא ארבע מילים: "אין שוחד בלי כסף". מאחוריו עומדים שני נתונים סותרים שעולים מסקרי העומק: מצד אחד, גם בוחרי הימין נרתעים מאוד מהצבעה למועמד שנגדו תלויה טיוטת כתב אישום על שוחד, החמורה שבעבירות הצווארון הלבן. מצד שני, מתברר ששוחד בעיני רובם הוא רק כשהפוליטיקאי מקבל כסף, לא סיקור חיובי או תמונות מחמיאות. מסתבר שמיליוני המילים שנשפכו על ראשי הציבור בשנתיים האחרונות היו לשווא: רוב הציבור מכיר את תיקי 2000 ו-4000 ברמת הכותרות בלבד. שוחד או לא שוחד.
הצהרתו הדרמטית-לכאורה של ראש הממשלה לא נועדה לשכנע את המשפטנים, כי כידוע יש גם שוחד בלי כסף (אם כי סיקור חיובי לא הוכר עד היום בפסיקה ככזה). היא כוונה לאוזני המצביעים. מטרתה הוא לנטרל את מה שמסתמן כזירת המטענים של הבחירות הקרובות: החלטת מנדלבליט. לנתניהו יש חודש לעשות להחלטת היועמ"ש את מה שעשה להמלצות המשטרה: להפוך את הפעם הראשונה בתולדות המדינה שבה מוחלט על כתב אישום נגד ראש ממשלה מכהן לנון-איוונט, משהו שיתקבל במשיכת כתף ולא יגלח את עמודת המנדטים של הליכוד.
ספק אם תיקרה לראש הממשלה עוד הזדמנות לדבר בשידור חי לחצי מדינה, שכן ערוצי הטלוויזיה יהיו די ספקניים בפעם הבאה. בליכוד עובדים על יוזמה אחרת: אולפן בחירות, בפייסבוק, בשידור חי, ממטה הליכוד. את כל כותרות הקמפיין ודברי נתניהו הם מתכוונים לשדר משם, מדי ערב בשמונה. עדיין תרים שם אחר מגיש, ניסיון עיתונאי לא חובה בכלל.
 
בחירות אמצע
כמה פוליטיקאים יודעי דבר מגדירים את בחירות 2019 כ"בחירות אמצע" – אותה פרוצדורה דמוקרטית בארצות הברית שבה הולכים לקלפי ויש מדגמים, אבל היא עדיין איננה המירוץ על הנשיאות, אלא רק מבוא לבאות. כלפי חוץ ראשי המפלגות שלנו שוכרים קמפיינרים ומטות ומבשרים, כרגיל, על הבחירות הדרמטיות בתולדות המדינה, אבל בליבם חלקם יודעים שהסיכוי לדרמה לא כל-כך גבוה.
אלה בחירות אמצע כיוון שעל פי רוב ההערכות, נתניהו יתקשה מאוד להפסיד אותן, ומצד שני יתקשה מאוד להמשיך לכהן יותר משנה תחת כתב אישום. מי שלא יהיה יורשו, טוענים הטוענים, לא יצליח לתחזק קואליציה. מהר מאוד נלך לבחירות נוספות, הראשונות מאז תחילת המילניום בלי בנימין נתניהו. כולם רוצים להיות שם כשזה יקרה, והבחירות הנוכחיות הן בסך הכל מקצה המוקדמות, לא הדבר האמיתי.
בחימום לקראת הבחירות הבאות, בחירות הירושה, אין לאיש אינטרס לוותר על האגו או על המקום הראשון. ביום שאחרי נתניהו, בהנחה שיגיע כבר ב-2020, עדיף לכל אחד מהם לעמוד בראש מפלגה עצמאית, ולא להידחק למקום שני ברשימה לטובת מה שנראה כרגע ממילא כבחירות אבודות.
ולפיכך, האירוע החשוב של הבחירות, עד עכשיו, הוא דווקא גירושה של ציפי לבני מהמחנה הציוני. שכן לפי שעה הוא פוגע קשות גם בסיכוי הקטן לאיחוד משמעותי. לפיד וגנץ לא מתכוונים להתאחד עם לבני בשל דימויה השמאלני שיבריח מצביעי ימין מתון. שניהם גם לא מוכנים לוותר על המקום הראשון לטובת איחוד כוחות זה עם זה. אבל גם אם זה יקרה, והרשימה הנ"ל תמריא, זה יבוא בהכרח על חשבונן של התנועה, מרצ והעבודה, שנמצאות לא מספיק רחוק מאחוז החסימה.
 
טיבי או ביבי?
בכנסת יש 120 ח"כים, אבל בפוליטיקה הישראלית – רק 107. הרשימה המשותפת על שלושה-עשר חבריה איננה משחקת על המגרש: היא לא ממליצה על איש לראשות הממשלה, לא מבקשת תיקים וגם לא תקבל אותם.
אחמד טיבי הוא סיפור אחר. בניגוד לרוב חבריו למשותפת, הוא חלק בלתי נפרד מההווי הפרלמנטרי, אבן מאבני מזנון הח"כים. פעם התוודה שיש רק שני חברי כנסת שהוא לא אומר להם שלום: אביגדור ליברמן הוא אחד מהם, ואת שמו של השני לא הסכים לגלות. זה היה עזמי בשארה, יו"ר בל"ד הנמלט.
טיבי מפרק את הרשימה המשותפת בגלל עלבון אישי: הוא זוכה לפחות ייצוג ברשימה מחלקו באוכלוסיה, ולא הצליח לרשת את איימן עודה במקום הראשון. סקר ידיעות אחרונות אתמול מלמד שרוב הציבור הערבי מעוניין לראות אותו בצמרת, ומעניק לרשימתו מנדט אחד יותר משאריות המשותפת. אבל השלכות המהלך עשויות לחרוג מענייני כסאות פנים-מגזריים. בבחירות האחרונות, כשיצחק הרצוג היה צמא לממליצים אצל הנשיא, התברר שהרשימה המשותפת מחולקת לשני מחנות: טיבי שתמך במהלך וקידם אותו, ומנגד בל"ד הקיצונית שלא הייתה מוכנה אפילו לחתום הסכם עודפים עם מרצ הציונית. כרגיל, הקיצוניים ניצחו.
בכהונתו השביעית בכנסת, אחמד טיבי ישמח ליותר השפעה מזו של ח"כ זוטר בסיעה מוקצה בשולי הבית. אל חשש, הוא לא יכהן כחבר קבינט. אבל אם ירוץ לבד בראש תע"ל, הוא עשוי להעניק בנסיבות חריגות תמיכה מבחוץ למועמד מהמרכז-שמאל, אם זה יצליח לגבש גוש חוסם נגד נתניהו. במקום "הערבים נעים בכמויות" אפשר להוציא מהבוידעם את הסיסמא מ-1996: ביבי או טיבי.
 
אתה נשמע קטוע
ביום שני בערב נדמה היה שאזהרתו של ראש השב"כ מתממשת, ונפתחה מתקפת בוטים רוסית מתוחכמת. מטרתה: סיוע לבנימין נתניהו. הרי לא ייתכן שמועמדת בעבודה תצייץ על נתניהו "כמה חלאה ראש ממשלה יכול להיות". זה בטח פוטושופ. ולא ייתכן שבכירי שמאל אחרים יצייצו על נאומו: "לקטוע! לקטוע! אנחנו לא בצפון קוריאה". ובעיקר, לא באמת ייתכן שהשידור בחלק מן הערוצים באמת נקטע בעוד נתניהו מדבר. הרי כל עורך ישראלי עוד זוכר איך קטיעת נאומו של ראש הממשלה שרון, בנסיבות פליליות דומות, בידי יו"ר ועדת הבחירות המרכזית, הזניקה את הליכוד לניצחון ענק בבחירות. אין מצב שזה לא פוטין מאחורי האירוע.
היו ימים שבהם ראשי ממשלה חשודים בשוחד קיבלו את יומם בטלוויזיה, בסיקור ענייני ובלי בלבולי מוח צדקניים. במוצאי יום העצמאות ה-60 נחשפו פרטי פרשת טלנסקי. ממש עוד מעט היא תפיל את אהוד אולמרט מכיסאו, אבל באותו ערב הוא קיבל – מאותו פטיו בדיוק של בית ראש הממשלה – דקות ארוכות בשידור חי בשמונה בערב וללא הפרעות. ולא, גם הוא לא סיפק שום הצהרה דרמטית. מאומה לא נגרע מהצופים כשהפרשנות הסרקסטית ותיקון העובדות הגיע מהפרשנים לאחר שסיים את נאומו ונעלם בתוככי הבית.
קטיעת נאומו של ראש הממשלה, צעד שלא יעלה על הדעת כלפי הנשיא ברפובליקת הבננות הזניחה של ארה"ב, איננה הפגנת כבוד כלפי הצופים אלא זלזול פטרוני בוטה בהם. היא מניחה בסתר שמדובר בחבורת בבונים בלתי תבונית שתהופנט אם לא תקבל הסברים בגוף הסרט. רוב הצופים דווקא מסוגלים כנראה לצפות בשבע דקות וארבע שניות ולהבין שלא מדובר בדרמה גדולה. אחד מכל שני צופים בישראל נצמד לטלוויזיה בשמונה בערב, והוא עשה זאת כיוון שמדובר בדבר שלשמו נוצרה הטלוויזיה ומשודרות החדשות: כי מדובר באירוע מסקרן בשידור חי. העלבון הנורא מהעובדה שנאום ראש ממשלה שודר בחלק מהערוצים ללא הפרעות (הכנס כאן גילוי נאות) מניחה ששאר הדקות ששודרו בטלויזיה הישראלית עד היום היו עוצרות נשימה וכמובן נטולות פניות לחלוטין, עד שבא נתניהו, שיעמם והטיף.
עוד יותר מהאנגלית והניסיון, התיעוב התקשורתי כלפיו הוא הנכס העיקרי של בנימין נתניהו. אלמלא הותקף ובוזה בידי כל מגישת תכנית בוקר בשבוע האחרון של הבחירות האחרונות, אין סיכוי שהיה מגיע ל-30 מנדטים. לו זכה ליחס קורקטי וצונן, לא חלילה אוהד, היה נתניהו היום פנסיונר ממורמר ויצחק הרצוג היה ראש ממשלת ישראל. גם מי שקרא לכך וגם מי שקטע השבוע את נאומו יודעים זאת היטב. אבל לסלידה יש כוח משלה.


למי סימסה ציפי לבני רגע אחרי גירושה?
הווטסאפ הראשון שכתבה ציפי לבני אחרי סילוקה נשלח למשה כחלון. הוא היה בן מילה אחת בלבד: "צדקת". בערב יום הכיפורים האחרון היא עוד ניסתה לארגן סולחה בין יושב ראש רשימתה ובין יו"ר כולנו. כחלון לא רצה לשמוע והסביר לה את דעתו הידועה על האיש. מן הסתם, גם לגבאי לא חסרו אנשים לסמס להם "צדקת" ביחס ללבני. שונאיה שיגרו אליו הודעות חיזוק, שונאיו שיגרו אליה. שניהם בהחלט יזדקקו לחיזוק, שכן עשרה ימים בלבד לתוך מערכת הבחירות, שניהם נקלעו לעמדת חולשה נוראה.
היא הקיצה אותו פומבית מחלומות ראשות הממשלה, והוא שלח אותה בשידור חי לחזר על הפתחים עם יואל חסון, כשהרשימות נסגרות עוד פחות משבעה שבועות. איך אומר השיר? אם כבר לבד, אז שיהיה בתנועה. ואתה יודע מה הכי כואב לי בדרך שבה הוא נפרד ממני, שאלה ציפי לבני השבוע, וירתה מיד בהומור עצמי ראוי להערכה: שבאתי לאירוע כזה בלי לעשות פן.
נעלבת? שאלתי אותה שלשום. לא, השיבה, אבל הופתעתי מאוד. ממילא תכננתי איתו שיחת "יחסינו לאן" בקרוב.
היא ישבה שם, מסמסת כהרגלה, כשמשהו במוזיקה של גבאי נשמע פתאום נרגש מכרגיל, דרמטי מאוד. במשך דקות ארוכות שמעה את חרפתה בלי להשיב, והבינה בהדרגה לאן זה הולך. כמי שהייתה מקורבת מאוד לאריאל שרון, היא בטח חשבה על האמירה הנושנה שיועציו שיננו באוזניו: תחליט אם אתה רוצה לנצח או רוצה ליהנות. גבאי ביקש לנצח, אבל גם ראו שנהנה. המהלך היה נכון אסטרטגית, אך הנקמה הוגשה רותחת. בניגוד לדבריה, זה לא היה אירוע שוביניסטי; בניגוד לרמזיו, היא לא התנשאה עליו ממניעים עדתיים. זה היה בסך הכל עוד מופע אגו עירום מאידיאולוגיה בפסטיבל בחירות 2019. בימין זה נקרא ירי בנגמ"ש, בשמאל – אכזרית. מאוד אכזרית.
גבאי הגיע למסקנה שהסכנה הגדולה ביותר איננה אורבת לו מכיוון גנץ או לפיד, אלא מהקדיחה הבלתי נגמרת בתוך הספינה. לפני כמה שבועות עוד הסביר שרק יחזיק מעמד עד סגירת הרשימות ואז יוכל להמריא. תוך 72 שעות מפיזור הכנסת הוא כבר תפס שאם לא יעשה מעשה לא ישרוד עד אז, וספק אם מפלגתו תגיע לשם בחתיכה אחת.
העיטים כבר דאו במעגלים מעל מפלגת העבודה המפרפרת: למשל, אהוד ברק. בשבוע שעבר הוא שמע מגבאי שאין סיכוי לקבל את תמיכתו במיזם החיבור בין כל מרכיבי השמאל. יו"ר העבודה, בדיוק כמו גנץ ולפיד, משוכנע שדמי התיווך שברק יגזור ממהלך כזה יהיו גבוהים יותר מהרווח מהעסקה כולה: ראשות הגוש. לשלושתם אין שום כוונה לצעוד מיוזמתם בנתיב השחיטה של הערמומי בפוליטיקאים בשמאל. הדמות המרכזית היחידה שהייתה מוכנה לשמוע על כך היא לבני. עכשיו אולי יתאחדו שניהם ברשימה אחת שבה ידברו על הנושא המדיני האהוב עליהם. לפי ההדלפות גנץ הרי חושב ששניהם שמאלנים מדי.
גוויעתה של העבודה וייסורי התנועה מעידים על תהליך עמוק יותר, שניכר כבר שנים בדעת הקהל אבל עד כה לא הופנם במלואו בכנסת: חיסולו המעשי של השמאל הציוני. רק מיעוט מבוטל, כעשרה אחוז מהאוכלוסייה, עדיין מגדיר עצמו ככזה. השאר נותרו בימין או נעו למרכז, לאיזור שבו משייטים גנץ, לוי ולפיד. רשימת המחנה הציוני בבחירות 2015 הייתה רגע נדיר, אולי אחרון, שבו מפלגת שמאל נתנה פייט בקרב על ראשות הממשלה. עכשיו העבודה צוללת ומרצ לא ממריאה. הסקרים מעידים שהאתגר הבא לימין יגיע מהמרכז.
אין זה פלא, לפיכך, שלפיד נמנע זו הפעם השלישית ברציפות מחיבור עם העבודה ושגנץ מעדיף חיבור לדמות ימנית מובהקת כמו משה יעלון על פני היונה לבני. כשעפר שלח עוד היה עיתונאי ולא חבר במפלגה יריבה לגנץ, הוא כתב פעם בספר על ישיבת קבינט שבה שמעון פרס הציע  לשלוח את גנץ להופיע בתקשורת: "הוא נראה כמו קצין ומדבר טוב", נימק הנשיא המנוח. ובכן, החלק הראשון נכון ולגבי השני עוד לא זכינו לדעת. זה הסיפור: כולם רוצים רמטכ"לים עם מסר בטחוני, או בעברית פשוטה: יותר פלאפל, פחות חמוצים.
האחוז והחסימה
האויב הגדול של בנימין נתניהו בבחירות הקרובות הוא בנימין נתניהו. הכוונה איננה כמו תמיד לטעויות וחולשות אישיות, אלא להפך: קמפיין מוצלח מדי. שבע מפלגות יש בימין, וחמש מהן עשויות ביום שחור שלא לעבור את אחוז החסימה. העולים של ליברמן הולכים ומזדקנים, בני התורה שמצביעים ש"ס גורדו כבר עד העצם, כחלון סובל מדלדול עצמות, והמפלגה הבטוחה היחידה הבית היהודי פורקה בשידור חי לפני עידן ועידנים, בתחילת השבוע.
מורשת שרון הפוליטית הגיע באיחור גם לימין. גם לפניו היו מפלגות יחיד, אבל הקמת קדימה ב-2006 היא שהעניקה לגיטימציה לפוליטיקאים לתפור מפלגה למידותיהם במקום להתאים עצמם לחליפה המפלגתית. קחו לדוגמא את משפחת לפיד: כשטומי הצטרף לפוליטיקה, ב-1999, הוא חבר למפלגה ותיקה מאוד, שינוי; יאיר הבן כבר יצר לעצמו עשור וחצי אחר כך מפלגה בדמותו. לפי מספר הרשימות שמתייצב במחנה הלאומי, טראומת הפיצולים שהובילה למהפך 1992 חלפה לגמרי. מי יודע, אולי בעוד 25 שנה ידברו על טראומת 2019.
נתניהו חייב לסיים את הבחירות האלה עם הישג משמעותי לליכוד, כדי להגיע לבג"צ הבלתי נמנע על המשך כהונתו עם מיליון מצביעים ומעלה שתמכו בו למרות האישומים המסתמנים. אבל קמפיין איננו כיוון פסנתרים עדין, אלא יותר שבירת גיטרה על ראשי המתחרים. אתה נותן כל מה שיש לך, ולנתניהו יש הרבה לתת, אולי אפילו יותר מדי: הצהרותיו במסיבת העיתונאים בריו דה ז'נרו סיפקו את ההוכחה הסופית מדוע פוזרה הכנסת: להקדים את החלטות היועמ"ש. דבריו נגד הפרסום נועדו לשתי מטרות: החשובה, לעכב את הודעת מנדלבליט עד אחרי הרכבת הממשלה. המשנית, אם הראשונה לא תושג, היא להסב את הדיון מהתוכן (בסבירות גבוהה שוחד, מרמה והפרת אמונים) אל העיתוי. זה יהיה קמפיין נגד ה"דיפ סטייט". מה הפלא שנתניהו מעוניין מאוד בגל הירש שסוחב עדיין חקירת-שווא בת שלוש שנים. זה לא רק שיריון, זה מסר חתרני.
קמפיין כזה יכול להסתיים בשתי אפשרויות גרועות: צליעה באזורי עשרים וקצת מנדטים, או גרוע יותר: ניצחון פירוס מרהיב עם שלושים ומשהו אבל עם מפלגות שצללו מתחת לאחוז החסימה, ובלי קואליציה בימין. אין להתפלא אם נתניהו יתווך בקרוב לחיבור בין יהדות התורה וש"ס, שליחיו יפשרו בין עצמה לישראל הכהניסטית והבית היהודי, ובמרכז הליכוד יתארגן ניסיון לחיבור עם כחלון או ליברמן.
אם נתניהו חושש להצליח יותר מדי, אולי הוא יכול לסמוך על הפריימריז בליכוד, שידועים כאירוע רב נפגעים. בהחלט ייתכן תסריט שבו מקורבו יובל שטייניץ יידחק, ואילו אורן חזן, שאיננו חביב עליו במיוחד, ייכנס לרשימה. גם במחוזות לא ממתינים לו נכסים הסברתיים יוצאי דופן, בלשון המעטה. אין מה לדאוג, אחרי הפריימריז אולי יהיה יותר גרוע.
11 שופטים נגד חוק אחד
ואולי בעצם אפשר לוותר על כאב הראש שנקרא בחירות? כנסת הרי נבחרת כדי לחוקק. המהלך המשמעותי ביותר של זו היוצאת היה חוק הלאום. וגם הוא נמצא כעת בסכנת ביטול שערורייתית.
שעות לאחר שחוק היסוד אושר, בקיץ האחרון, פנתה לבג"צ חבורת העותרים המקצועיים בדרישה לפסילתו. כמאמר השיר: וואו, איזה אבסורד. הרי כל המהפכה החוקתית השנויה במחלוקת של אהרן ברק הייתה הכרזה על חוקי היסוד כחוקה כחול-לבן. זה היה מהלך גאוותני נגד הכנסת ששווק כהרכנת ראש בפניה. איננו פוסלים חוקים כי מתחשק לנו, הסביר ברק, אלא כי הם סותרים את חוקי היסוד שאישרו הח"כים. אנחנו רק מבצעים את הוראות ההפעלה של הכנסת, הצטנע בזיוף.
ישראל היא מדינה יהודית ודמוקרטית. כל עוד חוקי היסוד התייחסו לפן הדמוקרטי (חופש העיסוק, כבוד האדם וחירותו) הם זכו למעמד-על. אבל פתאום הימין התעורר אחרי רבע מאה, ובקיץ האחרון הביא חוק יסוד – חלבי מאוד, אגב – שמדגיש לשם שינוי את ההיבט היהודי של ישראל.
אם אפשר לפסול חוקים רק אם הם סותרים חוקי יסוד, באיזה נימוק ניתן בכלל לפסול חוק יסוד? אלה עתירות ששופט תורן אמור לזרוק מכל המדרגות פלוס מחיקה פלוס הוצאות. הפלא ופלא, לא כך קרה. בתחילת השבוע הודיעה נשיאת בית המשפט העליון אסתר חיות שהעתירות יידונו בהרכב חריג מאוד ומורחב מאוד של 11 שופטים. 11 זה לא סתם מספר: שיבוצם של כמעט כל שופטי העליון לדיון יוצר את הרושם הכוזב שאין כאן הטרלה גרידא אלא שאלה משפטית מורכבת שדורשת את גיוס מיטב המוחות הלגליים. שנית, מספר השופטים השמרניים המובהקים עומד על חמישה. קביעת הרכב בגודל של קבוצת כדורגל מבטיח שהם יהיו במיעוט בכל מקרה.
במקביל, ולגמרי במקרה מן הסתם, התחיל לאחרונה אהרן ברק להרהר בקול באפשרות שמגילת העצמאות היא בעלת מעמד על חוקתי. בפקולטות למשפטים לימדו עד לא מזמן שמדובר במסמך הצהרתי, לא חוקתי, אבל עכשיו, בגילה המופלג, מגוייסת המגילה למילואים, שכן הימין על הגדרות.
נכונותו של בית המשפט לקיים ברצינות דיון הזוי בפסילתו של חוק יסוד שמדבר על הדגל, הסמל, ושלל אמירות-זן ציוניות הוא לא מהפכה חוקתית 2 אלא מבוא לניסיון הפיכה. תומכי האקטיביזם השיפוטי אוהבים להשתמש תמיד בדוגמאות מוקצנות כמו "ומה יקרה אם הכנסת תקבע בחוק יסוד שאסור לקיים אופוזיציה". ובכן, הכנסת המושמצת לא חוקקה זאת עד היום, אבל מול עינינו מתממשת דוגמא לא פחות קיצונית: שופטים שמכשירים את הקרקע ליום שבו יכריזו על עצמם כוועדה הקרואה של מדינת ישראל, ולעזאזל הבוחרים.