מרכז הליכוד, משפט אולמרט ותחקיר "דני יסדר". עמית סגל וברק רביד עם הפוליטיקה של השבוע האחרון בכנסת ומחוצה לה. באולפן ח"כ שלי יחימוביץ' (המחנה הציוני) שמתנגדת נחרצות לפעילות לוביסטים במשכן הכנסת
ניקסון הישראלי לא מתחרט גם בדרך לכלא
פירמידת השליטה של נתניהו, או: מדוע באמת הוקדמו הפריימריז בליכוד
הציונות הדתית מתקשה להחליט אם היא הקורבן או ה(יורם) כהן
עמית סגל וברק רביד מסכמים שבוע בפוליטיקה ששיאו - פרשת ההטרדות המיניות של סילבן שלום. באולפן: ח"כ מיקי זוהר (הליכוד): "מי שעושה מעשים כאלה לא ראוי להיות איש ציבור ומי שעושה ...
ואימרו איימן: מסע בין דגלים בועידת הארץ בניו יורק
עמית סגל וברק רביד מסכמים שבוע בפוליטיקה ששיאו - פרשת ההטרדות המיניות של סילבן שלום. באולפן: ח"כ מיקי זוהר (הליכוד): "מי שעושה מעשים כאלה לא ראוי להיות איש ציבור ומי שעושה ...
תכנית נתניהו: לדאוג שריבלין יחובק על ידי השמאל עד שישמעו את הקנאק
רה"מ חוגג חנוכה בוועדת הכלכלה, וברוח החג, נמצא מעטים מול רבים בסוגיית מתווה הגז. ברוח התקופה - ראש המוסד נבחר בשידור חי במתח של תכנית ריאליטי. וגם - חוגגים שנה ...
אמת דיברתי: הוגש כתב ההגנה בתביעתו של אורן חזן
היה שלום, יוסי שריד. בלעדיך יהיה כאן הרבה יותר משעמם
1. הרבה אחרי שיוסי שריד פרש מהפוליטיקה עוד קראו לזה "שיטת יוסי שריד" לעשיית כותרות. כאיש רדיו בדימוס, שריד ידע עד כמה דלים בחדשות בוקרי השבתות. רבות מהודעותיו לעיתונות הוא פרסם בשבת בבוקר, וכך התבטאות שהייתה נדחקת חיש קל ביום חול עשתה עוד כותרת ועוד כותרת, שרדה עוד מהדורה ועוד מהדורה.
2. ב-2003, כשהגעתי לכנסת, השולחן המפורסם שלו כבר עמד בשממונו. את הבוחרים נשאה הרוח, ואת העיתונאים משכו שולחנות אחרים, חשובים יותר במזנון הכנסת. בכל זאת לא הפסיק להיות אחד הפרלמנטרים המשפיעים, כי להיות ח"כ חשוב לא קשור למפלגה שממנה הגעת או ללייקים שצברת. הסיפור המשמעותי הראשון שפרסמתי נגע אליו. יום אחד הסתבר ששריד, בשבתו כחבר בוועדת החוץ והביטחון, תבע לדעת את זהותו של נשק סודי שבו נעשה שימוש באחד החיסולים בעזה. ב-2003 כמו היום זה היה סוד כמוס בהחלט. יו"ר הוועדה השתולל מזעם, מערכת הביטחון תבעה לנקוט צעדים, אבל שריד התעקש. במערכת גל"צ נתלה באותו ערב שלט מדהים, חסר תקדים: "בהוראת הצנזורה, כל ידיעה הנוגעת ליוסי שריד טעונה אישור מראש".
3. המתנחלים והימנים תיעבו אותו תיעוב עמוק, ובצדק מבחינתם. לא היה להם מעולם יריב חד, בוטה ומוכשר כמוהו. הם אולי לא יודעים, אבל את אחת מאמרות הכנף הימניות הבולטות ביותר דווקא הוא המציא. זה קרה לפני עשור: צבי הנדל, אז ח"כ מימין ואיש גוש קטיף, אמר על בימת הכנסת שתכנית ההתנתקות מקורה בצרות הפליליות של שרון. כשירד מהדוכן קרא לו שריד. "אתה יודע שאני לא בעמדתך בנושא עזה, אבל אם כבר, תוכל לקצר ולהגיד שעומק העקירה כעומק החקירה". הנדל ובעקבותיו הימין כולו ששו על הסלוגן. ככל הידוע, שריד מעולם לא דרש תמלוגים.
4. הוא היה גדול שרי איכות הסביבה שקמו כאן: את כל כשרונו התקשורתי רתם כדי להעלות לתודעה נושאים שלא אהבו לדבר עליהם, כמו מחזור, עצים וביוב. גם השנה הבודדת שבה שימש כשר החינוך העידה על כשרונותיו. מתנגדיו האידיאולוגיים העריכו את העובדה שלא ייבש אותם בתקציבים. אבל אז פרש, מסיבות אידיאולוגיות. חייו ואופיו הועידו לו את ספסלי האופוזיציה, לא מושבים אחוריים של מכוניות שרד.
5. ב-2005 ביקש ראש הממשלה שרון לצרף את מפלגת העבודה לממשלה כדי להבטיח רוב לתכנית ההתנתקות. שריד תיעב את ההתנחלויות אבל תיעב לא פחות את השחיתות ואת רדיפת השררה. בהצבעה המכריעה הוא סירב לתמוך בצירוף העבודה, וכמעט הפיל את המהלך כולו לזעמם של חבריו. כמי שעזב בגלל ויכוח עקרוני מקום בטוח בצמרת המערך לטובת סיעה קטנטנה כמו רצ, הוא לא הבין מדוע הדרך להגשים את מדיניותו חייבת לעבור בעוד ג'וב לדליה איציק או שמעון פרס. זה היה הד של הצבעה קודמת, שלושים שנה קודם לכן: שריד הינוקא, בן 34 בסך הכל עם חודשיים ניסיון בכנסת, הודיע שלא יתמוך בממשלת גולדה-דיין בהצבעת אי אמון בכנסת, על רקע מחדל יום הכיפורים. במו אצבעו הוא החל לגלגל את כדור השלג ששלח את ממשלת המערך הביתה, ואולי בדיעבד גם העלה את הליכוד לשלטון. גם ממנה הקריירה הפוליטית שלו הפסידה, אבל מצפונו הרוויח.
6. מדי פעם הוא היה מתקשר, לא כדי להתלונן על התוכן אלא כדי להעיר על העברית. זה קרה בפעם האחרונה כשדיברתי על כמות גדולה של חברי כנסת בליכוד שמתנגדים או תומכים באיזה מהלך שהיום כבר לא נראה כל כך חשוב כמו בזמן שידורו. "עם כל חיבתי הידועה לחברי הליכוד", אמר בקולו העמוק והסרקסטי, "ראוי להגיד 'מספר גדול של חברי כנסת' ולא 'כמות גדולה של. הם לא מספוא'".
7. אני חושד בשריד שהוא בחר למות בליל שבת כי לא שכח את שיטת יוסי שריד לעשיית כותרות. מאז אתמול ועד עכשיו הוא מככב בראש הכותרות, רק שהפעם יודו כולם שזה לגמרי בצדק. היה שלום, יוסי שריד. בלעדיך יהיה כאן הרבה יותר משעמם.
היום בצהריים הוגש כתב ההגנה בתביעתו של ח"כ אורן חזן על סך 1,000,000 ש"ח נגדי, בעקבות תחקיר ה"זונות, סמים קשים וסגן יושב ראש הכנסת" מיוני האחרון. התביעה הוגשה אישית נגדי, אבל פרקליטי חדשות 2, עו"ד ישגב נקדימון ועו"ד דקלה בירן, מייצגים אותי בתביעה.
מסיבות משפטיות גרידא כתב ההגנה מונה רק את הסיבות המשפטיות שבשלהן יש לדחות את תביעת חזן. הראיות – אלו שהוצגו בתחקיר, אלו שביססו אותו מאחורי הקלעים ואלה שהגיעו לאחריו, ויש לא מעט כאלה – כל אלה יוצגו בשלב גילוי המסמכים, השאלונים והגישור.
למעונייינים – הנה כתב ההגנה 
כשירד מבימת הנואמים בכנס, נשיא המדינה קיבל נשיקה על הלחי ממרב מיכאלי; עומר ברלב לחץ את ידו בחום; תמר זנדברג השמיעה מילות חיזוק; על הבמה, באותו הזמן ממש, הגדירה אותו ציפי לבני ״מופת של דמוקרטיה״. ״ראיתם אותם?״ אמר ריבלין לסובבים אותו כשיצא מהאולם, ״איש מהם לא הצביע עבורי בבחירות לנשיאות״.
ריבלין הוא לא רק סמל שלטוני מתוקף תפקידו, הוא גם משמש סמל לתמורות גדולות שחלות בין שני המחנות ההיסטוריים בישראל. עד לא מזמן, השמאל שחש בעל הבית תבע נאמנות מוחלטת, אימוץ מלא של דף המסרים, קבלה של כל פרט בחוקה הליברלית-יונית. הימין, מנגד, חש רדוף ומבודד: כדי לזכות בתמיכתו היה צריך בסך הכל מבט אוהד, חצי מבט, בדל סימפטיה. היחס, למשל, לאברי גלעד או עירית לינור של לפני כמה שנים יכול לשמש דוגמא טובה. ובקיצור: השמאל ספר את החטאים, הימין אסף את המצוות.
המהפך השלטוני האמיתי שהתרחש השנה הוא המהפך התודעתי. הימין מרגיש שהמדינה שלו, וכבעל הבית דורש נאמנות מוחלטת. השמאל שחש מוכה ונרדף מסתפק במעט סימפטיה. זו הדרך היחידה להסביר איך גיבור ועידת הארץ ויקיר הבית הלבן הוא אדם שמאמין בסיפוח ועוקף את נתניהו מימין ברעיון שתי המדינות. זו גם הסיבה שהנשיא הראשון שמבקר באופן תדיר בהתנחלויות ושדיבר השבוע בועידת הארץ על הצבא המוסרי בעולם מעורר כאלה גלי זעם לא פרופורציונליים מימין, כאלה שהנשיא הקודם פרס לא הקים עליו בכל שנות כהונתו.
מעבר לפסיכולוגיה השבטית בישראל, ישנו כמובן גם המרכיב האישי, הלא הוא השנאה היוקדת בין הזוג ריבלין והזוג נתניהו. כששומעים את דעתו של הנשיא על ראש הממשלה וזוכרים איך האחרון ניסה לפרק את מוסד הנשיאות כדי לבלום את בחירת הראשון, קשה להאמין שריבלין הצביע אשתקד מחל כמעט כמו שקשה להאמין שנתניהו שם ריבלין בקלפי. בכישרון מניפולטיבי רב, נתניהו הודף עכשיו את ריבלין לזרועות השמאל כדי לשרש את התמיכה הטבעית שממנה נהנה עד לא מזמן בימין.
הטינה מימין והליטופים משמאל מאיימים ללהק את ריבלין שלא בטובתו לתפקיד הלא רשמי של יו״ר האופוזיציה. זה רע לנתניהו, רע גם לריבלין. על החיבוק משמאל לנשיא נאמר כבר שהוא כל כך חזק, רק שבטעות לא ישמעו בסוף את ה״קנאק״.
רק מאוחר בערב, כשגברתני השירות החשאי פירקו את עמדות הבידוק בלובי של מלון רוזוולט, התברר שכל הזמן הזה דווקא היה דגל ישראל בועידת הארץ. דגל ענק התנוסס מהתקרה, לצד זה האמריקני. סאיב עריקאת עמד תחתיו שעה ארוכה בשיחות מסדרון נינוחות, בלי לשים לב לנוכחות הדכאנית של סמל הקולוניאליזם הציוני.
אולי איש לא הרים את עיניו והבחין בדגל, כי רוב משתתפי הועידה הסתובבו עם הראש באדמה. אווירת דיכאון אפפה רבים מהדוברים והקהל. ההתנחלויות נבנות, השלום תקוע, ישראל מקצינה דתית ואידיאולוגית. ״מה נשאר מהשמאל״, תהה פאנל אחד (באנגלית זה נשמע יותר טוב). מה שנשאר התרכז באולמות הכנסים. זה היה אירוע מרתק; חריג; במובן מסוים הוא דמה לביקור בשמורת טבע של רעיונות נכחדים.
לא כל הנואמים הבינו זאת. יש את טכניקת הנאומים המוכרת של משפט מחץ שנגמר בהרמת קול ובפאוזה דרמטית, שמתמלאת במחיאות כפיים. אבל כמו ארון גביעים ענק בלי גביע, כמו נישת גבס בלי טלויזיה, הפאוזות האלה לא תמיד התמלאו. כשריבלין דיבר על הצבא המוסרי בעולם האולם דמם; כשלבני התבטאה נגד שוברים שתיקה השתיקה לא נשברה.
או למשל סמנת׳ה פאואר. שגרירת ארצות הברית באו״ם הגיעה לועידה רבע שעה לאחר תום פאנל שכותרתו: ״אל תיתן לחברך לנהוג שיכור: מה יכולה התערבות בינלאומית להשיג״. פאואר, שכנראה לא הייתה מודעת לרוח המשתתפים, הגיעה עם נאום מהאגף הימני של יש עתיד. במשך חצי שעה היא פירטה בגאווה איך ארה״ב בלמה באו״ם כל יוזמה אנטי ישראלית. דממה מעיקה אפפה את הקהל. במונחי הועידה, פאואר הסבירה לקהל איך מנעה מהמשטרה לערוך בדיקת אלכוהול לנהג הישראלי השיכור. כשעריקאת דיבר על הצורך בחרם על ההתנחלויות דבריו התקבלו בחום רב יותר.
ממשל אובמה עדיין תולה תקוות במה שהוא רואה כמקבילו הישראלי, מחנה השלום. במפגן כח מרשים, הארץ גייס את נשיא ארה״ב לנאום וידאו מיוחד והביא לכינוס כמה מפקידי הממשל הבכירים. אבל הרטוריקה הסגירה סקפטיות: אובמה ציטט את רבין, פאואר נאלצה לחזור עשרים שנה אחורה כדי להיתלות באמרה של שמעון פרס משנות התשעים. ״אסור להתייאש מהשלום״, חתם הנשיא האמריקני נאום שנשמע מיואש למדי.
כשאיימן עודה הוזמן לדבר מיד אחריה, תקרת האולם כמעט התרוממה. באום אל פאחם לא מקבלים אותו ככה, אמר לי אחד מעיתונאי הארץ. המנייה של עודה נסחרת בניו יורק בפער ארביטראז׳ ענק מערכה האמיתי בירושלים. בארץ הוא פוליטיקאי חלש שלא מצליח לנווט את שלל הכוחות הסותרים של הרשימה המשותפת, חלקם פוליגמיים ורדיקליים; בחו״ל הוא נתפס כמנהיג ליברלי אמיץ של תנועת שמאל אטרקטיבית. ואמרו איימן.
כשהיה ב"ישראל שלי", נפתלי בנט השתמש לא פעם בשיטה הידועה של פרסום מספר הטלפון של פוליטיקאי ידוע כדי ללחוץ עליו בסמסים לשנות עמדה. שלשום, אחרי שגיבה את השב"כ בפרשת דומא, עשו לו "ישראל שלי" משלו. "הצבעתי לראשונה בבחירות האלה, בחרתי בך כי אתה ימין חדש ולא מתנצל. אבל כשהעדפת את השב"כ על פניי איבדת אותי לתמיד", נכתב במסרון מייצג.
איך איתמר בן גביר ניצח בדעת הקהל במשך ימים ארוכים את נפתלי בנט ואיילת שקד? הסיבה הראשונה היא שכל מנהיגי הימין, בהם גם בנט ושקד, שתקו בימים הראשונים בעוד מכונת ההסברה המשומנת של בן גביר הפכה את נחקרי קבוצת המרד לקורבנות של טקס אוטו-דה-פה מודרני. הצתה מאוחרת, אם תרצו. גם אחרי שבנט התבטא בנושא, בסדרת ראיונות ונאומים אמיצים ולא מובנים מאליהם, המאבק ההסברתי רחוק מהכרעה.
הסיבה לכך היא עמוקה יותר: תחושת הקורבנות. החוויות המכוננות של הציבור הדתי לאומי הן אוסלו וההתנתקות, אבישי רביב וסגירת ערוץ 7, והמשותף לכולן הוא התחושה שהמדינה משתמשת בכלים לא לגיטימיים, או לגיטימיים למחצה, כדי לסגור על הציונות הדתית. הקמפיין נגד השב"כ הצליח לא מאהבת "תג מחיר" אלא בגלל טראומות ישנות.
אפשר להבין שהסיפור איננו רק דומא: הרי כל הקריירה הפוליטית של בנט היא ניסיון לטעון שהכיפה הסרוגה לא נדרסת על ידי המדינה; היא המדינה. בשנה האחרונה מונו ראש מוסד, מפכ"ל ועכשיו גם יועץ משפטי מהציונות הדתית. כל סטירה (ולא היו הרבה כאלה, אגב) לנחקרי דומא ניתנה באישורו של יורם כהן, בוגר נתיב מאיר; שרי הציונות הדתית הם שליש מהקבינט שאישר את הסלמת המאבק בכנופיית הפורעים מגבעות השומרון. בפרפראזה על שמו של ראש המוסד הטרי, המאבק הוא בשאלה אם הציונות הדתית היא הקורבן, או הכהן.
נתניהו מחזיק בשלטון בישראל בשיטה שבה נוחי דנקנר החזיק בעבר בכלכלה הישראלית: באמצעות פירמידת שליטה. דנקנר הביא מהבית מעט מאוד כסף, אבל בזכותם הוא החזיק בחברה אישית, שהייתה בעלת מניות הרוב באיידיבי, שהחזיקה בסלקום, שופרסל, מעריב ומה לא. וכך, בזכות כמה מאות מיליונים בודדים הוא שלט במיליארדים רבים.
ככה בדיוק פועל נתניהו: יש לו כיסי התנגדות רבים מאוד בליכוד, מהמתנחלים דרך מתפקדי חיים כץ ומי לא; אבל בין כל שאר בכירי המפלגה, הוא בכל זאת הפופולרי ביותר, מה שמבטיח לו את ראשות הליכוד כמעט ברציפות מאז 1993. הליכוד, בתורו, אינו מהווה אפילו מחצית מקולות הימין. בבחירות הקודמות, למשל, הוא מנה רק 18 חברים מתוך 61 ימניים; בסיבוב הנוכחי 30 מ-61 חברי הקואליציה. אבל הוא המפלגה הגדולה ביותר. הימין כולו זוכה לא פעם לפחות מחמישים אחוז מהקולות, אבל בגלל שהערבים מחוץ למשחק הוא שולט במדינה. זו פירמידת השליטה של נתניהו.
הניסיונות לנצח את נתניהו מתמקדים תמיד בתחתית הפירמידה, בבחירות הכלליות. אבל הם נכשלים לרוב, כי בבחירה בין ראש ממשלה מהימין או מהשמאל, רוב הציבור יעדיף את הימין, גם אם רוב הציבור, רוב הזמן, לפי רוב הסקרים, לא רוצה בו כראש ממשלה. בנט, בבחירות האחרונות, ניסה לתקוף את הפירמידה באמצעה: לרשת עם הבית היהודי את מקום הליכוד כמפלגה הגדולה בגוש. גם הניסיון הזה נכשל, והתברר ש"מחל" הוא מותג חזק משנראה היה.
הדרך האמיתית לנצח את נתניהו היא בצמרת הפירמידה, בליכוד עצמו. זו הסיבה שנתניהו מודאג מכל חצי-ערעור ורבע-לחשוש על מעמדו כיו"ר מפלגת השלטון. זו הסיבה שהוא מקדים פעם אחר פעם את הבחירות לראשות הליכוד; גם 13 שנה אחרי, הוא עדיין מלקק את פצעי ההפסד בפריימריז לאריאל שרון.
זו הסיבה שנתניהו נלחץ כל כך כשגילה לפני כמה שבועות ששני האויבים בנפש, גדעון סער וישראל כץ, מקדמים שניהם ביחד וכל אחד לחוד את מועמדותו של חיים כץ לראשות מרכז הליכוד. מה עושים שניים יחדיו שבשנים האחרונות לא נועדו מרוב תיעוב? נתניהו חשש שיושב ראש המרכז הטרי יעביר את התיקון שלפיו יו"ר מכהן יזדקק לשישים אחוז תמיכה. זה מהלך שהוא המקבילה הפוליטית של החוק לפירוק פירמידות השליטה: הוא ייתן תמריץ לכל בכירי הליכוד להתמודד. סער וכץ, ארדן וברקת, יעלון ומי לא. במירוץ רב משתתפים כזה נתניהו לא יצליח לעולם לעבור את הרף, ואחר כך יריבו כל אלה על ירושתו.
ולכן מנסה עכשיו נתניהו בכל כוחו להקדים את הפריימריז, לפני שנבחר יושב ראש חדש למרכז, לפני שסער וחבריו יכולים להיערך. זה לא עוד דיון משמים בשאלה מתי ייערכו בחירות שבהן ינצח ברוב סובייטי. מבחינת נתניהו, זה סלע קיומו. הליכוד הוא האיי.די.בי. שלו. ואם ינצח בהצבעה במרכז בשלישי הקרוב הוא לא יילך לכינוס נכסים עד 2023. נתניהו לא הפסיד הצבעה בליכוד מאז 2005, והוא מפעיל עכשיו את כל מאמציו כדי לשמור על הרצף. הסיכון בהפסד לא קטן, אבל יש מנגד סיכוי להביס בנוקאאוט אחד שלושה יריבים: לגדעון סער, שכבר הצהיר שלא יחזור לליכוד תחת נתניהו; לניר ברקת שפנטז על ירושתו; לישראל כץ שמשמש אופוזיציה פנימית בתקופה האחרונה; ולמרכז הליכוד, שנוא נפשו.
ויש עוד אירוע מעניין בשולי הדברים: במוצאי שבת ברבע לעשר, כשדבר הקדמת הפריימריז החל להתפרסם, נשאל נתניהו על ידי מקורבים איך יתמודד עם הטענות שבטח יעלו על כך שהוא עוסק בפוליטיקה בערב שבו נמשך טרור הסכינים ברעננה. טוב, לגבי זה עוד נראה, גיחך נתניהו גיחוך מסתורי. רבע שעה אחר כך, עשו את דרכם שני טילים בטיסה נמוכה מעל הכינרת, בדרכם מזרחה לדמשק.
ה היה ערב קריר בחצר בית ראש הממשלה בירושלים: התאריך היה מוצאי יום העצמאות השישים למדינה, וחמש דקות קודם לכן החגיגות באו אל קיצן המביך כשבקול רעש אדיר התפוצצה פרשת טלנסקי. אולמרט, שזה עתה התחייב שמעולם לא לקח שוחד, הפנה את גבו לשאלות העיתונאים והתרחק בלי להשיב. שבע שנים וחצי אחר כך, הפעם במסדרונות בית המשפט העליון, חזר אולמרט על המנטרה ההיא: מעולם לא לקחתי שוחד.
בין שתי ההצהרות הנחרצות התרחשו שש הרשעות שונות של ראש הממשלה לשעבר, ששולחות אותו במצטבר ל-26 חודשים מאחורי סורג ובריח. גם הבוקר, אחרי אלף עמודים עצובים של בית המשפט העליון, המשיך אולמרט לנהל מלחמה שהסתיימה כבר מזמן.
עורכי דינו חגגו ניצחון, הוא אמר שאבן נגולה מעל ליבו ומקורביו עלו על קו הטלפון והאשימו את השופט דוד רוזן מהערכאה הקודמת במילים "חוצפן" ו"שטחי". למי קראת בוגד, הם זעמו בזמנו על רוזן, אבל הבוקר גם בית המשפט העליון השתמש בשורש הזה. הציבור חש כילד יתום שנבגד בידי מנהיגיו, כתב השופט הנדל.
אולמרט הוא אדם חכם, אפילו מבריק – לא ברור בשם מה הוא ממשיך לנהל קרבות שהוכרעו כבר מזמן. בתודעה הישראלית אולמרט כבר לא ייזכר כמנהל מצויין כפי שטפטפו מקורביו לכלי התקשורת, גם לא בשל "המשא ומתן האמיץ" שניהל מול אבו מאזן והסתיים כמובן במבוי סתום. הוא ייזכר כריצ'רד ניקסון שלנו, בתוספת עונש מאסר: מנהיג מדינה מושחת, שאופיו והתנהלותו גרמו למדינה נזקים כבדים, וכמובן גם לעצמו.
מי שרדף בצע ורדף את חוקריו, שמינה גנב לשר האוצר ומילא את בירתנו בשחיתות, שלפחות במקרה של הולילנד זעקה 22 קומות לשמיים.
לאזרח הישראלי אין שום אינטרס לראות את אולמרט יושב שש שנים בכלא: שנה וחצי, או אפילו שנה אחת של מאסר, היא עונש כבד דיו לכל אזרח – בוודאי מי שהתארח עד לאחרונה בחדר הסגלגל בבית הלבן ובלשכת קנצלרית גרמניה. אין זורקים אבן אחר הנופל; אבל המסר החשוב הוא שכולם שווים, וסופם של המושחתים לבוא על עונשם. את המסר הזה העבירו גם הבוקר, בניגוד לספינים ולחגיגות הניצחון המדומות, חמשת שופטי בית המשפט העליון.
דווקא השבוע התברר שפריימריז זו הדרך הטובה ביותר
אחרי עוד עזיבה בבית האח, בנט תלוי בנתניהו
עמית סגל וברק רביד עומדים דקת דומייה לכבוד פרישתו של דני עטר. ועוד 28 דקות של דיבורים על כל השאר. "זוג או פרט", כל רביעי ב-21:00 בערוץ הכנסת - ערוץ 99.
תגלית מרעישה: לפוליטיקאים מותר גם להחליט לאן הולך הכסף
אבו מאזן צדק, ועוד שתי הערות על הכנסת ועל הימין
עונת ההעברות יצאה לדרך, אבל ספק אם הרצוג על המדף
פריז בלהבות, העולם תוקף בסוריה, אבל שום דבר לא יעצור את מלחמת כיפופי הידיים על תקציב המדינה. ח"כ ינון מגל (הבית היהודי): "במאני טיים חשוב לנצח" וגם מתייחס אל סערת ...
סערת רן ברץ, ירח הדבש של נתניהו ואובמה ומלחמות מירי רגב בגלגלצ. עמית סגל וקובי אריאלי עם זווית (קצת) אחרת על הפוליטיקה של השבוע האחרון.
הגברים העבירו, הנשים הפילו: מבט אחר על ההצבעה השבוע בכנסת
קווי השבר המעניינים באמת בכנסת הם לא בין קואליציה לאופוזיציה. לפעמים הביוגרפיה של הח"כים גוברת על המשמעת הסיעתית. זה קרה בעבר בהצעות חוק נגד מערכת הבריאות, כשפתאום כל הרופאים בכנסת הצביעו כאיש אחד להפיל את החוק; או בחוקים נגד התקשורת, כשכל עיתונאי המשכן יצאו נגד.
וכך גם היה שלשום, כשהמליאה הפילה על חודו של קול את הצעת החוק של יואב קיש מהליכוד לביטול חזקת הגיל הרך. אתרי החדשות דיווחו על חגיגה באופוזיציה ועל מבוכה גדולה לקואליציה. זו כמובן האמת, אבל לא כל האמת וגם לא בהכרח החלק המעניין שלה. הצעת החוק של קיש נולדה בפורום האבות הגרושים, שהתפקד לאחרונה בהמוניו לליכוד. היא מציעה לבטל את הקביעה שלפיה בגירושין, פעוטות עוברים לגור אצל האמא, ולשפר את מצבם של הגברים הפרודים. ארגוני הנשים טענו שזה יפגע אנושות ביכולת המיקוח של נשים על מזונות ויאמלל את הילדים שינועו בין שני בתים, ארגוני הגברים השיבו שמאז שנות השישים השתנו יחסי הכוחות בין גברים ונשים, ושאין צורך להעניש גבר רק כי התחתן רע.
ועכשיו לתוצאות: כמעט מחצית מנשות הקואליציה העדיפו לברוח מהמליאה או למצוא קיזוז כדי להימנע מהצורך לתמוך בחוק. לעומת זאת, נשות האופוזיציה התייצבו בהרכב כמעט מלא, אבל לא פחות מ-16 גברים העדיפו להיעדר ולא להתנגד לחוק. ובמספרים: בקרב הח"כים החוק עבר ברוב נאה של 34-26. אבל הנשים היטו את הכף, ברוב מוחץ של 16-7 נגד.
והנה, על קצה המזלג, ההוכחה כמה משמעותי ולא טרחני הוא הצורך לגוון את ההרכב האנושי של הכנסת. הנה למשל, חידה לשבת: כמה חברי כנסת ושרים מתגוררים בירושלים לעומת אלה המתגוררים בתל אביב, והאם זה יכול להסביר במשהו את הפער ארוך השנים, ההולך ומתרחב, בין שתי הערים.
אמנון אברמוביץ' ועמית סגל ערכו ביקור בית אצל חברת הכנסת שלי יחימוביץ' – מבכירות מפלגת העבודה, והציבו בפניה שאלות נוקבות. האם היא רואה סיכוי לכניסה לממשלת אחדות? האם תתמוך בכניסה של אשכנזי למחנה הציוני? והאם יש בכלל סיכוי למחנה השמאל לנצח בבחירות בעתיד הנראה לעין?
רק אתמול, כשהשחר עלה על ירושלים ומכוניות הח"כים פלטו פחמן דו חמצני אל האוויר הירושלמי הקריר, רק אז החלה ממשלת נתניהו הרביעית את חייה האמיתיים. עד עכשיו היא הייתה כמו פג זעיר שלא יצא מכלל סכנה. אישור תקציב המדינה קבע סופית עובדה שלא הייתה כה ברורה מאליה: הקואליציה הזו, המצומקת, לא מתפרקת. תהיה איתנו גם ב-2016, עם אופציה להארכה, עם אפשרות להרחבה.
רמזי האחדות שוב מתרבים: הודעתו החד-משמעית של השר משה כחלון על פעילות להרחבת הממשלה; נסיעה מחרישת אוזניים, משותפת, של ראש הממשלה ויושב ראש האופוזיציה מקבר בן גוריון אל הכנסת; רמזים מטרימים של נפתלי ("זו לא ממשלת ימין") בנט על פרישה אפשרית באופק. הרצוג המסכן שוב נאלץ להגביר את הקול נגד הממשלה, כי כמו באמרה הידועה – הטיעון האופוזיציוני שלו נשמע קצת חלש.
כניסה לממשלה תהיה גזר דין מוות פוליטי להרצוג. תג המחיר נקבע ב-2011, אצל אהוד ברק. הצטרפת לנתניהו? מפלגתך תפורק ואתה תמצא את עצמך פנסיונר. גורלו של הרצוג יהיה מר מזה של ברק. האחרון לא התחייב שלא להצטרף לנתניהו, הרצוג נשבע על כך בנקיטת חפץ מאות פעמים בשנה האחרונה. אם ייכנס לממשלה בבוקר, עד הערב לא תהיה לו מפלגה.
גם נתניהו יודע זאת: הוא ישלם מחיר אדיר של תיקים, ויקבל בתמורה נטו – בניכוי הבית היהודי שידהר לאופוזיציה ושרי הליכוד שישונמכו לטובת השותפה החדשה – שתיים-שלוש אצבעות יותר משיש לו כיום. זה שווה? ספק.
ולכן הרצוג תלוי עד כאב בציפי לבני ושלי יחימוביץ'. עם כל חוסר האמון בפוליטיקאים, דבריה של לבני נגד נתניהו הגיעו למסה כזו שלא מאפשרת את כניסתה לממשלה למעט בנסיבות של הסכם שלום כולל או מלחמה אזורית כוללת. יחימוביץ' משחקת משחק מורכב יותר: הרטוריקה שלה לא פוסלת ממשלה "בכל מחיר". נמאס לה להיות זו שמצטיירת בעיני עסקני המפלגה כמי שמונעת מהם את התיקים. אבל כששומעים את תנאיה (בלי הבית היהודי; שותפות שווה לחלוטין; שינוי היסטורי בקווי היסוד)  מבינים שהיא לא תתמוך.
גם האינטרס הפוליטי שלה יוביל אותה להצביע נגד, דבר שיעניק לה הזדמנות פז להדחת היו"ר, וגם סיבה עקרונית? בקיצור, אם הרצוג ייכנס לממשלה, היא תיכנס בהרצוג. גם ככה לא קל ליו"ר העבודה עם קודמתו בתפקיד. היא נכנסת לו מתחת לורידים, אמר בבהלה אחד ממקורביו. הוא מבועת מההתקלות הקטנות שהיא משגרת לעברו מעת לעת. ספק אם יהיה לו האומץ ללכת איתה לקרב איתנים.
מה שמשאיר אותנו עם ליברמן. ששת המנדטים שלו היו ונותרו מאגר החירום המהותי היחיד של נתניהו. יש טענה מרחיקת לכת יותר, שכל ההדלפות על מגעים עם הרצוג הם בסך הכל ניסיון למשוך את ליברמן להיכנס, בטרם יקדימו המחנה הציוני. ליברמן עדיין מתעב את נתניהו, תודה ששאלתם; אבל לא זה העניין. הוא הרי תיעב אותו גם בערב שבו חתמו על הסכם הריצה המשותפת, לפני שלוש שנים. הסיפור הוא אחר.
טבען של קואליציות הוא כזה, שככל שעובר הזמן מחיר הכניסה אליהן עולה והתועלת הפוליטית יורדת. כשממשלה קמה, כל אחד נלחם על פירור תיק. אבל אחרי מחצית כהונה, לפעמים גם משרד הביטחון לא מספיק כדי לפתות מפלגת אופוזיציה בינונית. מי שהתענה במדבר ורואה כבר את הבחירות בקצה האופק, לא ימהר למכור את הנכסים הפוליטיים שצבר כאלטרנטיבה שלטונית תמורת משרד ממשלתי שכבר קשה מאוד להטות ממסלולו בזמן שנותר.
ולכן אתמול, עם אישור התקציב, נכנסנו לחודשי הכרעה. אם יתברר שהממשלה מתפקדת יחסית, שהיא בדרך לאשר תקציב דו-שנתי נוסף ולשרוד עד 2019, יגברו הסיכויים שישראל ביתנו תצטרף לממשלה. עד אתמול עוד הייתה אפשרות – שליברמן ולפיד עצמם לא שללו –  שהקואליציה תתפרק כבר עכשיו. מהסתיו הקרוב כבר יהיה מאוחר מדי להצטרף. שמונת החודשים שבין לבין הם עונת ההעברות.
אולמרט: כמו מתווך נדל"ן ישב ראש הממשלה לשעבר והאסיר לעתיד מול רביב דרוקר, ומנה על אצבעותיו את הויתורים לירושלים, כמו שמונים דירות. ויתורים מסחררים, חסרי תקדים, התגלגלו על לשונו בדיוק באותו אופן וטון אגבי שבו סיפר לשולה על אלפי הדולרים שארגן לה. הוא חילק את ירושלים כמו שחילק שוחד. מול המצלמות התיישב אדם הזוי, רדוף, מנותק: הוא המציא אגדות על תפירת תיקים מימין (כאילו שלא נחלץ מאינספור חקירות בעודו ימני לוהב); פיתח פנטזיה פראית שלפיה היה חותם על הסכם שלום ואז כובש את ראשות הממשלה עם מפלגה חדשה, אותה כינה "אחורה". וכמובן, סיפר איך כמעט עשה היסטוריה במזרח התיכון. שר בכיר בממשלתו שגילה לראשונה על תכניות המפץ הנוסף הזדעזע רטרואקטיבית. עכשיו הבנתי, סיפר, למה הוא דחף לכיבוש עזה ב"עופרת יצוקה", באומרו שהבחירות יחכו. כמו השלום, הוא רצה לרתום גם את המלחמה לטובת שאיפותיו הבלתי מרוסנות.
אדם אחד יוצא לא רע מכל העניין: אבו מאזן. הראיס הפלסטיני עשה בשכל רב שלא נעתר להצעות ראש הממשלה הנחקר. הוא הבין שאולמרט, כמו גנרל שהפסיד בקרב, מזיז אוגדות דמיוניות. במעמדו המתהווה כמושחת בכיר ופוליטיקאי חסר השפעה לא הייתה לו שום יכולת להעביר הסכם כה מרחיק לכת. אם הייתם אבו מאזן, הייתם קונים מאדם כזה ירושלים משומשת? הטיעון נגד הסרבנות הפלסטינית מעוגן במספיק עובדות מ-1947 ועד היום. אין צורך להוסיף לו את זכרונותיו של אולמרט. ועוד משהו: כפי שכבר למדנו באי אלה ערכאות שיפוטיות, לא כדאי ליחס לזיכרונו של האיש משקל עובדתי נכבד מדי.
הארץ: ועידת הארץ לשלום שבה השתתפתי בשבוע שעבר הזכירה – ויסלחו שני הצדדים על ההשוואה – את כינוסי הימין של פעם במלונות ירושלמיים מיושנים. הכיבוד היה מושקע וההפקה מתוקתקת, אבל התוכן היה זהה: התקרבנות אין קץ, פסימיות נוראית, הרבה שיער שיבה ומרירות, ביטחון מוחלט שהציבור, התקשורת והממשלה מוליכים את המדינה לאסון. הייתה תקופה כזו בשנות התשעים, שבה הימין הצליח לגייס לכינוסיו רק תומכים לשעברניקים – מנכ"לי משרד חוץ, שרים בכירים לשעבר שהיום קבורים במכוני מחקר חסרי השפעה. בזמן שהימין משמר את הדימוי הישן על שלטון ללא עוררין של השמאל במערכת המשפט, התקשורת והפקידות, השמאל של שנות התשעים התרחק שנות אור ממוקדי קבלת ההחלטות. דין עקיבא אלדר כדין נדיה מטר. כדאי להקרין את הכינוס כדי להבין שההתקרבנות הימנית, שהשתלמה אלקטורלית בבחירות האחרונות מול תקשורת עוינת, כבר לא רלבנטית. הימין יצטרך להחליט בקרוב אם הוא בא לשלוט או מעדיף להמשיך ולדמוע.
הכנסת: בשביל מה הטקס הדתי השנתי, חסר הפשר, של ההצבעות על תקציב המדינה? באיזה שולחן ערוך נכתב שהוא חייב להיגמר באשמורת בלתי מוכרת. הם היו נכונים בעבר, כשהתנהל קרב פרלמנטרי אמיתי, נגד השעון, ובעיקר – כשלא היו לפוליטיקאים במות אחרות. בעידן התקשורתי הנוכחי, ובמיוחד מאז שהוכנסו סעיפים שלמעשה קוצבים את כל ההליך בזמן ומעקרים את הפיליבסטר ממהותו, הגיע הזמן לחשוב מחדש גם על ההליך הפרלמנטרי הזה. עד אז, הליכי אישור התקציב יפקדו את הכנסת בשעות הקטנות, ביותר ממובן אחד.
רגע לפני שהורמו האצבעות בועדת הכספים על מפת הטבות המס החדשה, הורמו כמה גבות למשמע דבריו של חבר הכנסת מיקי (מכלוף) זוהר מהליכוד. הוא דרש להוסיף כמה ערי פריפריה לרשימה שהחברות בה מזכה בהטבות מס של אלפי שקלים בשנה לתושבה. "הרעיון הוא הכרת הטוב", הסביר זוהר. "הערים האלה בחרו ליכוד וצריך לזכור את זה, הליכוד הגיע לשלטון בזכות הפריפריה וצריך לזכור את זה".
מכאן ועד לכותרות על שוחד פוליטי המרחק היה קצר. איך יעלה על הדעת שפוליטיקאים מבקשים להיטיב כלכלית עם מצביעיהם? התיאור של המהלך הזה, ושל דאגת הרשימה המשותפת ליישובים הערביים או הבית היהודי להתנחלויות, הגיע לממדים הירשזוניים.
אם זוהר מושחת, צריך לעצור עד תום ההליכים מכלוף אחר, שר הפריפריה החדש אריה דרעי.  בהחלטת הממשלה מתחילת החודש סופחו למשרדו הטרי תקציבים שמנים לטובת שכונות רמת יוסף בבית ים, שכונת התקווה בתל אביבי, דני דן ברמלה, שכונת הבוכרים בירושלים, תל עמל בחיפה. מה המשותף לכולן? הפלא ופלא. כולן מצביעות ש"ס בשיעורים גבוהים בהרבה משאר חלקי הארץ.
עזבו את שני אלה ועצרו הכל. גם את יאיר לפיד צריך לזמן בדחיפות ל-433. הנה חומר הראיות: אך לפני שנתיים הוא הבטיח במערכת הבחירות להעדיף כלכלית את מעמד הביניים. מפלגתו ניצחה בכל עיר שבה ההכנסה למשק בית היא 20,000 ש"ח ומעלה, ורגע אחרי – כך על פי חומר החקירה – הוא נתפס מורה בפייסבוק לפקידי האוצר לשים בראש מעייניהם את ריקי כהן מחדרה ובעלה, שמרוויחים עשרים אלף בחודש.
לא קוראים לזה שחיתות, קוראים לזה פוליטיקה. הרצון של נבחרים להיטיב עם בוחריהם נראה מוזר למצביע הישראלי, כי הוא נמצא במערכת הפוליטית היחידה מיפן ועד ארגנטינה שכסף לא עומד במרכזה. כששואלים בישראל על נושא כלשהו אם הוא "פוליטי" מתכוונים בעצם לשאול: האם הוא עוסק במלחמה ושלום? כל הניסיון המגושם לקשור את מתווה הגז למחנה הימין או את ההפגנות נגדו לקרן החדשה לישראל נובע מחוסר ההפנמה שדיון על מסים הוא לכשעצמו נושא פוליטי ראשון במעלה.
אם פוליטיקה נתפסת כזירה שעוסקת רק בעתיד מגרון או פסגות עם סאאב עריקאת, קצרה הדרך לקביעה המשונה שכסף וחלוקתו הם נושא "מקצועי" שיש להרחיק ממנו את הפוליטיקאים. שיתעסקו הם באיראן ובדעא"ש, וישאירו את חלוקת המיליארדים לפקידי האוצר. דרכו של עולם היא שאזרחים יצביעו למי שמבטיח לשפר את מצבם הכלכלי.
כמובן, לא הכל מותר. הגבול עובר בהזנחה פושעת של מי שלא הצביע, במינויים בשכר לפעילי מפלגה, בהעדפה במכרזים לקבלני קולות או הפניית תקציבים מושחתת לחברי מרכז. אבל כן, מפלגות אמורות לדאוג למי שבחר בהן. במדינות שפויות שבהן נוהגים לפרסם מצעי בחירות זה אפילו כתוב, שחור על גבי לבן. מי שתוקף את המאבק בוועדת הכספים השבוע פשוט מנצל הטבת מס ממשלתית אחרת, שבמסגרתה בוטל המס על מילים.
"תראה איזו רשימה יפה", התגאה משה קלוגהפט כשהווטסאפ פלט את רשימת הבית היהודי לכנסת ה-19, באמצע החורף שעבר. מפוסטר מעוצב חייכו פרצופיהם של בנט, הפוליטיקאי הפופולרי בישראל באותה עת; איילת שקד, אלילת המתפקדים; אלי אוחנה, גאווה ישראלית.; אורי אורבך; רונן שובל והרב רונצקי; וכמובן המשוריין ינון מגל.
אחד אחד ובאין רואים הם נשרו בשנה האחרונה. ראשון הלך אוחנה, שנחבט בתקרת הזכוכית של תומכי המפלגה. שערוריית הצטרפותו ולכתו הפכה את שובל, ענת רוט ורונצקי למועמדים לא ריאליים. אחר כך הלך אורבך, אללה ירחמו; הבחירות עשו שמות בדימוי הציבורי של בנט. והשבוע הלך גם ינון מגל.
מבעד לממשק הנוצץ של הבית היהודי, בצבצה השבוע שוב מערכת ההפעלה האמיתית של המפד"ל, מערכת דוס. רשימתה החל מהשבוע מזכירה מאוד את המפד"ל של פעם. גרוע מכך מבחינת בנט: היא כנראה מנבאת גם את הרשימות שבדרך. שני השריונים של היושב ראש הסתיימו בשתי טראומות אלקטורליות ומגזריות. לא במהרה הם ייתנו למנהיגם לצאת לעוד מסע בין כוכבים.
קשה להאמין, אבל זו רק שנתו הרביעית של נפתלי בנט בפוליטיקה, והיא ללא עוררין הגרועה בחייו הפוליטיים. הוא החל אותה עם סיכוי ממשי לרוטציה בראשות הממשלה והבטחה לתיק הביטחון בכיסו, ומסיים אותה במשרד החינוך בראש מפלגה עויינת ומצומקת. מעבר לשלל השלכותיה העגומות, פרשת מגל מותירה אותו – אם להשתמש בעולם הדימויים האהוב עליו – בלי כדורים בקנה. יחד עם מגל, הייתה לו האפשרות לגבש קבוצה של 4 ח"כים ולהקים בית יהודי חדש, בלי תקומה ובלי מוסדות מפלגתיים. עכשיו הוא נשאר עם שקד ובערך זהו.
מה שמחדד את הברירה האכזרית: מצד אחד, להישאר בבית היהודי החוזר ומתמפד"ל, לקבל שוב את תיק החינוך ולהפוך למעשה לזבולון; ההיכרות הקצרה אך מעמיקה עם האיש מלמדת שהוא לא הגיע לפוליטיקה בשביל שדרוג לימודי המתמטיקה ותקציבים לתרבות תורנית בפתח תקווה. ומהצד השני, לחבור לליכוד, ולחזור לליגה של הגדולים. זה כמעט קרה בבחירות האחרונות. אבל כאז כן היום, איש מבכירי מפלגת השלטון לא נלהב לפתוח את הדלת למתמודד אפשרי על ירושת נתניהו. והבית היהודי של היום, בניגוד לזה של החורף שעבר, הוא לא מגנט מנדטים אלא סחורה פוליטית פגומה.
ולכן, אירוני כל כך, תקוותו של בנט היא כרגע אחד, בנימין נתניהו. תכניתו של ראש הממשלה להקים מפלגת ימין גדולה יכולה להיות קרש ההצלה של יושב ראש הבית היהודי. היא תאפשר לו להגיע כשותף בכיר לרשימה שתרכיב בסבירות גבוהה את הממשלה הבאה; אולי תאחד את ספרי המתפקדים של שתי המפלגות; תדלל משמעותית את המרכיב החרד"לי, השמרני, שמאס בבנט ולהפך. לראש הממשלה יש תכניות גדולות לגבי הבחירות הבאות, חלקן עדיין בגיבוש ולא נחשפו במלואן. בנט משחק בהן תפקיד מרכזי.
זה היה שבוע גרוע מאוד לשיטת הפריימריז. מבקר המדינה טבח בה חזור וטבוח. לפיד, ליברמן וכחלון נהנו פעמיים: גם חסכו בחורף מיליונים על הליכי בחירה יקרים, גם נהנו מן הצד השבוע מדו"ח המבקר.
ובכל זאת, אם מתבוננים היטב, זה היה שבוע טוב מאוד לשיטת הפריימריז. שוב הוכח מה שנוטים להדחיק: גוף מתפקדים של רבבות בני אדם הוא מסנן די מוצלח. המבוכות שנגרמו בשנים האחרונות בכנסת ישראל כמעט ולא נגרמו על ידי מועמדים שנבחרו ברשימה ארצית בפריימריז רחבים. לרוב, הם הוצנחו לכנסת על ידי יו"ר מפלגה דיקטטור, במרכז מפלגה קטן או באחד המחוזות מעוטי המתפקדים של המפלגות הגדולות. דוגמאות מהעשור האחרון: יורם מרציאנו, נעמי בלומנטל, מיכאל גורלובסקי, סטס מיסז'ניקוב, אנסטסיה מיכאלי, אסתרינה טרטמן, יחיאל חזן וכמובן גם אורן חזן.
זה לא שרבבות מתפקדים לא טועים. הטעויות שלהם מוצגות לפעמים לעין כל בבית הנבחרים. אבל המנגנון של התמודדות רבת משתתפים מייצר סינון טבעי. אם למועמד יש שלדים בארון או מזומנים בכספת, יש סיכוי מצוין שהם ייחשפו על ידי יריביו. אם הוא מדבר שטויות סדרתי, יש סבירות גבוהה שייחשף כשהוא חורש את הארץ בכינוסי בחירות. לבטח גבוהה יותר ממי שמוצנח בן לילה אל הכנסת, בלי שאיש יידע על כך מראש. הנוגדנים האלה מייצרים מערכת חיסונית לא רעה לכנסת. ומה שאפשר עוד להחליק איכשהו בקרב קבוצה קטנה של עסקני מרכז קשה הרבה יותר לעשות בבחירות המוניות. זה לא תמיד אלגנטי, זה רועש וקולני ומלוכלך, אבל זה הכי טוב שיש, בינתיים.
טרנספר לחתולים (רק מרצון), עימותים של ח"כים יהודים - ערבים (ששני הצדדים מרוויחים) ושר אחד בלי ידיים על ההגה. באולפן: שר הקליטה זאב אלקין (הליכוד) ביום שאחרי קבלת הנזיפה מוועדת האתיקה: ...
הכנסת ה-20 משותקת, והפעם זו לא אשמתה
הבית היהודי בדרך להתפרק, ואת המחיר משלמת הקואליציה
חוטובלי והדגל, יום הולדת לנתניהו, טיבי ואלקין מתעמתים ועוד עם האורח השבוע - ברק רביד ועמית סגל עם ח"כ עפר שלח (יש עתיד). "זוג או פרט" כל יום רביעי ב-21:00 בערוץ ...
הגדלת מספר העוזרים הפרלמנטריים – תעודת כבוד נדירה לכנסת
אי אמון באי אמון: מותו של מוסד פרלמנטרי שעבר זמנו
בדד יילך: מה מלמדת תמונת המשקפת על התנהלות ראש הממשלה
ניסיון לפתור את החידה: איך הזיגזגים של נתניהו לא הורסים לו את הקריירה?
קרב אחמד טיבי אורן חזן, גנץ חושב על פוליטיקה, המשקפת האטומה של נתניהו וגם שיחזור סצינת נעילת חדר ישיבות הממשלה. באולפן, ח"כ זוהיר בהלול מסכם את 7 חודשי כהונתו כח"כ עד ...
הווטסאפ, הכוח, הבורסה וגבי אשכנזי: 4 זויות על שבוע פיגועים
הכוח: רבין פתח את האינתיפאדה הראשונה עם ההוראה לשבור ידיים ורגליים וסיים אותה בלחיצת ידו של יאסר ערפאת. שרון עלה לשלטון עם ההבטחה למגר את האינתיפאדה השנייה וסיים אותה בחומה מסיבית כמעט על הקו הירוק ופינוי רצועת עזה עד הסנטימטר האחרון. אם נלך אחורה, ללא מלחמת יום הכיפורים ספק גדול אם ישראל הייתה מחזירה את סיני. המשותף לכל אלה, אגב, הוא שלטווח הקצר נראה היה שהציבור הולך ימינה, אבל בסוף הגיעו נסיגות. חצי שנה בלבד אחרי הטבח במלון פארק כבר החל שרון לרקום את תכנית ההתנתקות. שנה אחרי שירון לונדון התגולל על הפלסטינים הרוקדים על הגגות במלחמת המפרץ נרקמו הסכמי אוסלו.
איך זה קורה? כי הסנטימנט הימני, שמורגש היטב גם ברשתות החברתיות, איננו של תמיכה במפעל ההתנחלויות אלא של מיאוס מהערבים. מיאוס כזה יכול להוביל לכיוונים שנראים סותרים במבט ראשון אבל משתלבים היטב במבט שני: מכה חזקה לטרור, ואז הקטנת החיכוך הגיאוגרפי איתם. זבנג – וגמרנו. או כמו שניסח זאת ראובן אדלר בזמנו: מצע הבחירות של רוב הציבור בישראל הוא להיכנס בערבים ולצאת מהשטחים. זו הסיבה שחלקים גדולים מאלה שהצביעו נתניהו כי הוא הבטיח לשמור על ירושלים, תמכו בהתלהבות ביוזמה להטיל סגר או אפילו עוצר על שכונות העיר המאוחדת לנצח נצחים.
והערת אזהרה אחת: האם הפעם זה שונה? מחקר שפרסם השבוע העיתון ליברל גילה את המהפך האמיתי שחל בישראל בשנים האחרונות. עד 2013 השמאל שלט ללא עוררין ברשתות החברתיות. אבל מאז, וביתר שאת מאז צוק איתן, הימין מוביל על השמאל ביחס של שני פוסטים לאחד. זה האקלים שנתניהו זיהה בבחירות האחרונות, ומאז לא עזב אותו, לרבות המתקפה השבוע על חברי הכנסת הערבים והטענה שבבסיס הסכסוך עומדת שנאת יהודים ולא היעדר אופק מדיני.
ווטסאפ: כבר עברנו ימים קשים יותר, אמרו השבוע בתמיהה שרים וגורמי ביטחון. מבלי לזלזל בתופעת הסכינאות, למה היא רוקנה את מרכז ירושלים עוד יותר משרוקנו את הבירה המחבלים המתאבדים של 2002? והתשובה: קבוצות הווטסאפ. פיגוע הדקירה והדריסה במלכי ישראל תועד משלוש זויות שונות, יותר מכל סרט בתקציב מלא שמצטלם בימים אלה. תמונות גרפיות נוראות מגיעות למאות אלפים תוך דקות מרגע הדקירה.
במלחמת לבנון השנייה תהה מישהו איך אפשר היה לשחרר את גבעת התחמושת אם בטלויזיה היו מתחילים לדווח בטון קודר כבר בתחילת הקרב על "חילופי אש כבדים בצפון ירושלים". בהשאלה, אפשר רק לשער לאן היה מגיע מפלס הפאניקה בחומת מגן עם אינספור עדכוני פוש וסרטוני זוועה על כל פיגוע באוטובוס.
בורסה: אחת הפסיקות המוכרות יותר בתחום החוזים קובעת שבישראל, מלחמה היא אירוע צפוי. לכן, אם הבטחת לספק סחורה אבל המפעל הופצץ או שנמל התעופה נסגר בגלל טילים, לא תוכל לבטל את העסקה. מלחמה היא דבר כל כך נפוץ, שכל ישראלי שחותם חוזה צריך לקחת אותה בחשבון. השכונה שאנחנו חיים בה כבר מגולמת במחיר הדירה.
זו הסיבה שהבורסה בתל אביב כמעט התעלמה, למשל, ממלחמת לבנון השנייה. כך היה גם מאז ראש השנה, אירוע אחרי אירוע, דקירה אחרי דקירה. ביום שלישי בבוקר, עם הדיווחים על שני הפיגועים ברעננה ושני הפיגועים הקטלניים בירושלים, זה השתנה. ירידות ניכרות נרשמו במדדים.
התרגום של זה לעברית: הכלכלה הישראלית יכולה להכיל אירועי טרור נפרדים, נקודתיים, גם אם יש הרבה נקודות כאלה. כשזה נראה כמו משהו מאורגן – וכך כנראה היו צמד הפיגועים ברעננה ובנפרד הצמד בירושלים – זו כבר סיבה לדאגה. למחרת, אגב, המדדים חזרו לעלות.
גבי אשכנזי: האם הוא בכלל רוצה להיות פוליטיקאי? מאז שנודע שהתיק נגדו עומד להיסגר, דובר בו נכבדות בחוגי השמאל-מרכז. העניין הוא שאת פי הכלה אף אחד לא ממש שאל. אם היה בוער באשכנזי להיות ראש ממשלה – וכדי להיות כזה אתה צריך חתיכת בערה – הוא היה אמור לישון השבוע באולפנים. הסמכות הצבאית, זו שתכרסם בדימוי מר ביטחון של נתניהו, שתשרה תחושת ביטחון ותראה שיש אלטרנטיבה. אבל אשכנזי סירב בנימוס לכל בקשות הראיון. ככה לא נראה מי שמתכנן לרוץ בקרוב לראשות הממשלה.
פעם, כשהמידע זרם לאט, יכולת כפוליטיקאי לנהל מסע בחירות עם מודעה אחת ב"וסטי", ותשדיר אחר לגמרי בערוץ 2; לדבר בעברית לבוחריך ובאנגלית אל עמיתיך בעולם. היום, כשהכל במרחק גוגל טרנסלייט וציוץ, קורה דבר הפוך: העולם מקשיב היטב למה שנאמר בעברית, והבוחרים למה שנאמר באנגלית. כל אחד מאזין לשיחה שהוא לא שותף בה, תחת ההנחה ששם נאמרת האמת.
וכך, בארה"ב התרעמו בשבוע שעבר על התפארותו של נתניהו בסיעת הליכוד שתחתיו חל גידול באוכלוסיית המתנחלים "יותר מכל מקום אחר בעולם", והימין התקומם על דבריו השבוע בקונגרס הציוני, שלפיהם בנה פחות מכל ראש ממשלה אחר.
העובדה המפעימה היא שנתניהו, בניגוד לכל היגיון פוליטי, לא משלם כבר שנים מחירים פוליטיים על זיגזגים בולטים. במרץ האחרון – תוך שבועיים בלבד – הוא נחשף כמי שהסכים למדינה פלסטינית על בסיס קווי 67, בישר לכתב "מקור ראשון" אריאל כהנא שכבר אינו תומך בהקמת מדינה פלסטינית, וחזר לתמוך ברעיון בראיון לרשת NBC. הוא מקפיא ומפשיר, מתנגד לשחרור מחבלים וחותם על עסקת שליט, ואיכשהו חומק בין הטיפות. לפיד חטף, וכחלון חוטף, וליברמן יחטוף, אבל נתניהו נשאר איכשהו כמעט יבש. איך?
את התשובה המאלפת ביותר נתן לפני שש שנים בוחר ימני ותיק, שהלך בינתיים לעולמו. קראו לו בנציון נתניהו. ימים ספורים אחרי נאום בר אילן שבו בנו הביע לראשונה תמיכה פומבית במדינה פלסטינית צלצלתי אל אביו הביתה, לשמוע אם כימני ללא תקנה הוא מאוכזב. "הוא לא התכוון לזה", פסק הפרופסור בן המאה דרך קו הטלפון. "הוא מציע שלום בתנאים כאלה שהם (הפלסטינים) לעולם לא יסכימו להם". ובקיצור: בוחריו של נתניהו יודעים שהוא לא ממש מדייק, אבל הם חושבים שלא להם הוא משקר, אלא לעולם. הם תופסים אותו לרוב לא כחייל שמשלים ציוד מהקיטבג שלך, אלא כרס"פ שמשלים ציוד מהפלוגה היריבה.
זה באשר לנתניהו. בכל הקשור לבניה, למתנחלים צפויה אכזבה כרונית מנתניהו. הוא אכן בנה פחות מכל קודמיו. "לא בגלל הממשלות שלנו אלא בגלל הממשלים שלהם", אמר אחד ממקורביו ברומזו שהבנייה הואטה בגלל אובמה העוין. אפשר להעריך שגם אם מרקו רוביו ייבחר לנשיא בעוד שנה, נתניהו לא יבנה הרבה יותר. זה קורה כי בניגוד להנהגת המתנחלים, הוא אינו מפאי"ניק אלא רוויזיוניסט. מזכיר ממשלתו בעבר, צביקה האוזר, הסביר בעבר בראיון ל"הארץ" שמבחינתו הביטחון הוא העיקר ולא ההתיישבות, קיר הברזל ולא יחידות דיור. נתניהו תמיד העדיף מאבק בזירה הבינלאומית על פני עוד מאחז. הוא לא איש של לבנים אלא של מילים, וכפי שראינו השבוע, מילים הן חומר גמיש בהרבה ממלט.
ערב אחד לפני תשע שנים ישב בנימין נתניהו מול הטלויזיה, וראה את עמיר פרץ מבצע וידוא הריגה בקריירה הפוליטית של עצמו. תמונותיו עם משקפת סגורה היו ויראליות עוד לפני שהעולם התוודע למושג הזה; הן כיכבו במערכונים הנחשבים ביותר באמריקה. יושב ראש האופוזיציה דאז התרשם עמוקות מההשפעה של פריים בודד. שנים אחר כך הוא הביא זאת כדוגמא לצורך בהתנהלות נטולת טעויות. "זה תפקיד של יועצים", שינן, "תמיד להגיש רק משקפות בלי כיסוי".
תמונתו של נתניהו השבוע, עם משקפת סגורה, מלמדת עד כמה נתניהו לבד. אורח אמריקני שהגיע בשבוע שעבר לביקור במשרד ראש הממשלה נדהם לראות עד כמה הקומה שבה שוכן נתניהו נטושה. הוא התרשם שנתניהו נותר די לבד. המטה שלו, שגם בימים עברו סבל מפערי איכות לעומת לשכות אולמרט ושרון, הולך ומתרוקן מדמויות בעלות סמכות. דמויות כגיל שפר ואייל חיימובסקי שידעו לנהל את המארג המורכב, עתיר הפרטים של לשכת רה"מ, נטשו זה כבר. ארי הרו כנ"ל. אביחי מנדלבליט מצוי ראשו ורובו במרוץ על תפקיד היועמ"ש. עזרא סיידוף מושעה בשל חקירת מעונות רה"מ ובהיעדרו מסיבות העיתונאים הנדירות נראות מרושלות, שלוכיות, אפילו בסטנדרטים ישראלים.
העניין הוא שזה לא קורה רק מאונס, אלא במידה רבה מבחירה. נצחונו של נתניהו בבחירות הושג עם מטה זעיר, שכלל חמישה-שישה אנשים, את אשתו שרה ובנו יאיר ואפילו לא פוליטיקאי אחד. מאז הוא השתכנע סופית שהוא לא צריך איש לידו. זו אחת הסיבות שבגללה לא הפקיד את תיק החוץ בידי איש, שנטל לעצמו את תיק התקשורת, שהיה ממנה את עצמו לשגריר באו"ם לו יכל. הלשכה המצומצמת תואמת גם את התיעוב שהוא רוחש להדלפות. אכן, בניגוד לעבר דבר כמעט לא דולף מלשכת ראש הממשלה. השאלה אם בהרכב מצומצם משהו גם קורה שם.
ואם כבר משקפות, יש סיבות טובות מדוע התמונה של נתניהו לא הסבה לו את הנזק ההרסני שנגרם לפרץ. ראשית, בזכות הפוסט הגאוני, אולי היעיל ביותר אי פעם שפרסם פוליטיקאי, זה שהציג את תמונת נתניהו הצעיר מסיירת מטכ"ל, בתוספת הקנטה אפקטיבית לידיעות אחרונות, כזו שהפכה אותו שוב מפוליטיקאי שנתפס בקלקלתו לאנדרדוג מעורר סימפטיה.
ושנית, כיוון שתמונות נחרתות בתודעה רק כשהן מתלבשות על דימוי שלילי קיים; שרון, אשכנזי ורבים אחרים כבר תועדו עם משקפת סגורה, אבל איש לא זוכר זאת כי נתפסו כמי שמבינים בביטחון. לכן גם נתניהו לא היה נפגע משמעותית, בדיוק כשם שפרץ משדרות לא היה ניזוק דרמטית לו נתפס מעשן סיגר עבה.
כנסת ישראל הביעה השבוע אי אמון גורף, חוצה מפלגות, במוסד פרלמנטרי ותיק: הצעות האי-אמון. מה שהיה פעם מסמרו של כל שבוע פוליטי, איום ממשי על ראשי ממשלה, מוקד לסיקור, הפך בהדרגה לטקס ריק מתוכן, מעין אמונה תפלה עתיקה שאם רק תנאם מספיק בימי שני, אולי בסוף הממשלה תיפול.
פעם אחת ויחידה נפלה ממשלה בהצבעת אי אמון. זה קרה בתרגיל המסריח של פרס נגד שמיר ב-1990. בחששם הקמאי שהחיה תשתחרר שוב, ממשלות שמו על הכלי הפרלמנטרי הזה עוד ועוד רסנים ומחסומים. בתחילה הוסיפו דרישה לרוב של 61 ח"כים, אחר כך דרישה לנקוב בשמו של ראש ממשלה חלופי, כדי למנוע חבירה רגעית בין, נאמר, הערבים והימין. בכנסת הנוכחית נכנס לתוקף תיקון שדרש להרכיב ממשלה חלופית, מה שייצר הצעות גרוטסקיות כמו עודה לראשות הממשלה וחנין זועבי לתיק הביטחון.
השבוע הסכימה האופוזיציה לוותר על הצעת האי אמון השבועית ולהפוך אותה לאירוע חודשי. היא קיבלה בתמורה שעת שאלות חודשית עם אחד השרים, לרבות ראש הממשלה, כמו בפרלמנט הבריטי. האפשרות התיאורטית להחליף שלטון נמכרה תמורת הזכות להביך את השלטון פעם בחודש.
אפשר לראות זאת כתהליך נוסף בגוויעתו האיטית של מוסד הפרלמנט, שכבר אינו מתיימר אפילו להפיל את הממשלה. ואפשר, לחלופין, להסתכל על כך כהמשך ההתגוששות בין הפוליטיקאים והעיתונאים: התקשורת ניסתה שנים לרשת את תפקיד הפרלמנט באמצעות תפקוד כאופוזיציה לשלטון וניסיון להפיל ממשלות על ידי תחקירים, אז עכשיו הפוליטיקאים – ולא העיתונאים – יהיו היחידים שיוכלו לראיין את נתניהו במשך שעה.
זהירות, עמדה לא פופולרית: כל הכבוד לח"כים שלא נכנעו לגל הפופוליסטי ואישרו לעצמם עוזר פרלמנטרי שלישי. לנו כבוחרים יש אינטרס מובהק שלנבחרים שלנו יהיו עוזרי מחקר, עוזרי מדיניות, עוזרים לענייני פניות הציבור. ברוב מדינות אירופה המערבית יש חמישה ושישה עוזרים לכל חבר פרלמנט. כל עוזר נוסף לח"כים זה יותר קשב לציבור ופחות השפעה ללוביסטים ובעלי עניין. זה עולה 20 מיליון שקל אבל שווה לנו זהב.
מה בעצם טוענים הח"כים מתנגדי המהלך? שהם בעצם מתבטלים שם בלשכה? שעבודת חבר הכנסת – עם ארבע ועדות בממוצע, ישיבות מליאה, ישיבות סיעה וקשר עם הציבור – עד כדי כך לא רצינית שהיא לא מצדיקה שלושה עוזרים ב-8,000 שקלים לחודש? למה למיקי רוזנטל היו חמישה תחקירנים ועוזרי הפקה ב"בולדוג" ומספר דומה במקור, אבל לחבר הכנסת רוזנטל לא מגיעים שלושה עוזרים שידברו עם הציבור ויכינו אותו לישיבות חשובות מול חברה גדולה או משרד ממשלתי כושל?
הפופוליזם וההתלהמות נגד כל מהלך שמבצעת הכנסת לא מגיעים בחלל ריק ולא ייצרו ואקום. הם מגיעים מכיוון אלה שיש להם רצון להחליש את כוח הריבון, כוח העם. אם הח"כים הם אוסף של מושחתים, עצלנים ונצלנים, קל יותר לערער על שיקול דעתם ולצבוע כל החלטה שלהם כבלתי לגיטימית. תחשבו למי יש אינטרס להחליש את הגוף המפקח והמחוקק. התשובה: לכל מי שייכנס לוואקום שתותיר הכנסת. יועצים משפטיים, פקידים, כלי תקשורת כוחניים, לוביסטים, אילי הון. ככה אנחנו רוצים את הדמוקרטיה שלנו?
(ואני גם מסרב להזדעזע מתוספת שכר לח"כים, אבל את זה באמת אסור להגיד בקול).
 
זה היה השבוע שהיה בבית היהודי: בצלאל סמוטריץ' נאבק בוועדת הכספים נגד מפת הטבות המס, ויום אחר כך בנט מביע תמיכה. איילת שקד מציע לא לעלות להר הבית בעיתוי הנוכחי, ובתקומה קוראים להתפלל שם. אורי אריאל בוזק רמזי פרישה, בנט יורד למדרון אחורי.
מעבר לחילוקי הדעות העקרוניים, יש כאן גם את האופק הפוליטי. תקומה מוצאת את עצמה בחורף הנוכחי בשיא חולשתה ובשיא חוזקה. בשיא חולשתה, כיוון שעם שני מנדטים בלבד, אחרי שלא סיפקה את הסחורה, היא תתקשה להשתריין שוב בבית היהודי בתנאים המפנקים הנוכחיים. בשיא חוזקה, כי שני הקולות האלה יכולים לפרק את הקואליציה, אם ירצו.
אריאל וסמוטריץ' בוודאי שמעו את הקולות שנשמעים מאז הבחירות מכיוונו של נפתלי בנט על נטישת המפלגה המאוחדת. אם אנשי בנט מהרהרים בעזיבת הבית היהודי עצמו, קל וחומר שאת תקומה הם כבר גמרו אומר לעזוב. מי כמו אריאל יודע שזה כבר כמעט קרה כבר בבחירות האחרונות. גם להשלים עם סגירת הר הבית, גם עם הותרת ההתנחלויות מחוץ למפת הטבות המס וגם הקפאה דה פאקטו – וכל זה רק כדי למצוא את עצמך בעוד שנה, שנה ורבע, לבד בחושך בלי סחורה למכור לבוחרים?
יש גורמים באופוזיציה שמשוכנעים שמתקומה תיפתח הרעה לממשלה הנוכחית. שנתניהו לא יוכל לגשר לאורך זמן על הפער בין התמרון הטקטי הבינלאומי לבין מאוויי האגף הימני של ממשלתו. לא במקרה זה קורה סביב הר הבית. שם ניכר לעין הפער העמוק בין ראש הממשלה הביטחוניסט והחילוני עד מאוד לבין האגף האמוני בקואליציה שלו. מה שמבחינתו הוא נקודת עצירה, מבחינתם זו עמדת זינוק. נתניהו עשוי לגלות מה שלפיד גילה – וסיפר – בקדנציה הקודמת. עם הבית היהודי קשה להגיע לסיכומים, כי לכל חדר יש דעה משלו.
כאילו לא די בגל הטרור, ענף המלונאות בירושלים ספג לאחרונה עוד מכה: 120 לקוחות ותיקים כבר ממעטים מאוד להתארח במלונות הבירה. דיוני הכנסת הליליים, שאפיינו פעם את ימי שני ורביעי, הולכים ונעלמים מהעולם. סדר היום הפרלמנטרי העמוס לעייפה בחוקים ופיליבסטרים הולך ומידלל, הולך ומידלדל.
קחו לדוגמא את יום שני האחרון: "ישיבת הכנסת נעולה", הכריז היושב ראש התורן, מאיר כהן, מול מליאה ריקה בשעה 19:37 בערב. פעם זה היה יום הכנסת הפעיל ביותר, שמסתיים עם שחר. עכשיו, שעתיים וחצי הספיקו כדי לדחוס גם נאומים בני דקה, גם את טקס הזיכרון ליצחק רבין, גם דברי ברכה לנשיא ניגריה, ועוד שני חוקים זניחים. זה עוד נחשב פיליבסטר ביחס למה שקרה למחרת: דיוני יום שלישי החלו בארבע, אבל הסתיימו ב-18:38, רק דקה ארוך יותר מהיום הקודם.
במקרה זה, לא הכנסת אשמה. היא המארחת של הדיונים, אבל בעלת הבית האמיתית על סדר היום הפרלמנטרי זו דווקא הממשלה. כשאין לה מה לקדם, לכנסת אין במה לדון. מאז קמה הממשלה הזו, כל מה שהביאה, למעט התקציב, זה התנאים הסוציאליים, לא העבודה עצמה: דחיית אישור התקציב, הגדלת מספר השרים, העברת סמכויות משר לשר.
גם ועדת השרים לחקיקה, שמגבשת את עמדת הממשלה על הצעות חוק פרטיות, עומדת בשממונה. "נדחה בחודש", "נדחה בחודשיים", "נדחה ל-1.1.2016" שורבט בכתב יד על חלק ניכר מהצעות החוק הפרטיות.
השיתוק החלקי הזה נובע מכמה סיבות. ראשית, מהרוב השברירי מאוד שממנו נהנית הממשלה, או יותר נכון – שממנו היא סובלת. כשהרוב קטן, פקידים באוצר או במשרדים אחרים לא מעזים להציע רפורמות שקשה לקדם גם עם יותר אצבעות בכנסת. שנית, מהשמרנות של ממשלת נתניהו הרביעית, שהפכה לפסיביות. עם כל הכבוד לעיסוק באיראן, הר הבית והאינתיפאדה, קשה לשים את האצבע על מהלכים אזרחיים משמעותיים שהקואליציה הנוכחית גם רוצה לקדם וגם מסכימה עליהם. זה טוב לשעות השינה של הח"כים, הרבה פחות טוב לציבור.
ההסלמה במצב הביטחוני מאפילה על חגיגיות פתיחת המושב של הכנסת. מירי רגב תוקפת את "המדיניות הרופסת בהר הבית" בשנים האחרונות שהובילה למצב. ח"כ מיקי זוהר (הליכוד), שמתארח בתכנית, אומר "מירי ...
קו אדום: אברמוביץ' וסגל בירושלים המותקפת
יוסי דגן שוב מערבב בין האינטרס האישי ו"טובת ההתיישבות"
היועץ המשפטי לממשלה – הרשימה רחוקה מאוד מהפנטזיות של בוחרי הימין
הנאום שראש הממשלה לא נשא
עמית סגל וקובי אריאלי עם כמה רגעים מהשבוע האחרון: גימיק השתיקה של נתניהו באו"ם, הביקורת של הימין נגדו ו-15 שנה בדיוק לעליית אריק שרון להר הבית. באולפן ח"כ בצלאל סמוטריץ' (הבית ...
תל אביב האמיתית: יותר ציונית, יהודית וסחית משחשבתם
7 הערות ומסקנה אחת בעקבות פרשת גל הירש
פוליטיקה ללא פוליטיקאים: מקורבין ועד טראמפ, ולמה בישראל זה לא קורה
מבחן רורשך ושמו משה כחלון
דמות משופשפת במערכת הפוליטית ישבה החודש לפגישות אחד-על-אחד עם ארבעה: עם לפיד ועם בנט, עם הרצוג ועם נתניהו. היו להם הערכות שונות על תוחלת חייה של הממשלה, עמדות שונות בתכלית על מתווה הגז ועל תקציב המדינה. אבל דבר אחד היה משותף לכולם: כל אחד מהארבעה הביע בטחון מוחלט בכך שמשה כחלון ירוץ כמספר שתיים שלו בבחירות הקרובות. וכולם הסבירו בהנמכת קול שההערכה הזו מבוססת על שיחות צפופות, סודיות, עם כחלון עצמו.
אם מישהו תהה איך הצליח שר האוצר להעביר בכנסת פה אחד את ההחלטה השנויה במחלוקת על העלאת מס הרכישה לדירה; כיצד  הוא חומק מהכינון הישיר של האופוזיציה; למה נתניהו לא גובה ממנו מחיר פוליטי על התנהלותו במתווה הגז; מדוע השותפות הקואליציוניות לא ממררות את חייו על שקיצץ בבשר החי של ההסכמים הקואליציוניים בעודו מספח מיליארדים לטובת הורדת המע"מ; אם מישהו עדיין תוהה, התשובה נעוצה בכך שיו"ר כולנו מיקם את עצמו בעמדה שבה הוא שחקן הציר של הפוליטיקה הישראלית. חבירה לליכוד תבטיח את שלטון נתניהו לעוד כהונה, חבירה ללפיד יכולה לכפות רוטציה, חבירה לבנט שינוי דרמטי באגף הימני, וחבירה להרצוג את הפלת הממשלה.
כחלון אומר לכל אחד מהם את הדבר הנכון, או יותר נכון: כל אחד מהם שומע את מה שהוא מעדיף לשמוע. שר האוצר הוא מבחן הרורשך האולטימטיבי של המערכת הפוליטית: כל אחד מהשחקנים במערכת הפוליטית רואה בו משהו אחר. זה המשך ישיר של הבחירות האחרונות, שבהן איש לא ידע עד נעילת הקלפיות – ובעצם עד עצם היום הזה – בכיסו של מי מונחים המנדטים של כולנו. לאור האירוע הנדיר שבו שר אוצר עומד להעביר תקציב ללא מילה של ביקורת ישירה כלפיו, אפשר להניח שדווקא כולם נמצאים בינתיים בכיס שלו.
הוא עמד שלשום ונופף באצבעו במרחק של שתי חרבות בדיוק מראש הממשלה, המרחק שבין ספסלי הקואליציה והאופוזיציה בבית הנבחרים הבריטי. בעניבה צהובה מיושנת וזקן בלתי מעודכן, ג'רמי קורבין לא נראה כמו יושב-ראש האופוזיציה של הוד מלכותה ומועמד לראשות ממשלה, יותר כמו אחד הגברים הנרגנים האלה בגיל העמידה שמציפים את עיתוני לונדון במכתבים למערכת.
הבחירה של הלייבור בקורבין הרדיקלי, הסוציאליסט, האנטי-ישראלי, כבר נותחה לעייפה. ההנחה המקובלת היא שמדובר בצעד אובדני של המפלגה, כזה שיבריח את אחרוני בוחרי המרכז לזרועות השמרנים. אבל ההיבט המעניין יותר הוא הגל העולמי שקורבין הוא רק אחד ממייצגיו: הניסיון האנטי ממסדי להשתלט על הממסד, הפוליטיקאים שאינם פוליטיקאים.
כמו קפה ללא קפאין, או סבון ללא סבון, הם מנסים להשתלט על המערכת הפוליטית בטענה שאינם פוליטיקאים. הם משווקים לקהל עייף, ציני, מתוחכם וחסין מספינים שהם אחרים. הילרי קלינטון היא מכונה פוליטית משומנת, עתירת מזומנים וממוקדת עד אימה. אבל בחודש האחרון היא צוללת בסקרים מול ברני סנדרס, סוציאליסט יהודי מקשיש שנראה כמו השכן מועד הבית. במפלגה הרפובליקנית דונלד טראמפ מבצע פיגוע דריסה בפוליטיקלי קורקט אבל עולה כפורח בסקרים, מביס את כל המועמדים שמתעקשים להתנהג כמו תיבת מסרים מחויטת, בראשם ג'ב בוש.
הבוחר האמריקני אולי יבחר בסוף בובה ממוכנת כזו לתפקיד הנשיא, אבל בהצבעתו בסקרים כרגע הוא מביע עייפות מהמזון המהונדס שהוא נדרש לבלוע בצייתנות אחת לארבע שנים. גם פעילי הלייבור לא בהכרח החליטו להתאבד עם קורבין; הם פשוט מעדיפים למות זקוף מאשר לחיות שפוף עם עוד מועמד רהוט ונאה, בוגר אוקסברידג' שמעמעם את המסרים כל הדרך לקלפי.
התמורות הטכנולוגית, בראשן כמובן הרשתות החברתיות, האיצו מאוד את התהליך הזה, שבו הפסקנו לחפש מנהיג מורם מעם והתחלנו לתור אחר מישהו כמונו. לא מנהיג, סחבק. זה התהליך שהביא את ראש ממשלת בריטניה, עם עשרות מיליוני סטרלינג בחשבונו, להצטופף במושבים של חברת שכר זולה בדרך לחופשה בחו"ל.
דווקא ישראל הבלתי פורמלית, הלא מחויטת, ישירת-הדיבור, מייצרת משום מה מנהיגים מעונבים ומרוחקים, בראשם כמובן נתניהו, שונה כל כך באורח חייו מזה של מצביעיו. הדוגמא הכי קרובה, בדוחק, היא הססמא "בנט זה אח" שהביאה פעיל הייטק אלמוני, מקריח, חובש כיפה וצעיר להישג שיא בזכות שיווקו כאחד מהחבר'ה.
העניין הוא שהבוחר המודרני כה מיואש מהפוליטיקאים שלו, כך שהוא אולי בוחר בהם, אבל ספק אם בוחר להאמין להם. האם גם המועמד שמדבר בלי יועצים אסטרטגיים עושה זאת בעצם בעצת יועציו האסטרטגיים? או, אם לשאול שורה קולעת משיר של נעם יעקבסון: "בפוזה תמידית של אחד נטול פוזה, מקביל להתלבש ברישול".
הספק הזה סביב הפוליטיקה החדשה כבר ישן למדי: דייויד פוסטר וולאס המנוח פרסם בשנת 2000 כתבה בלתי נשכחת ממסעו באוטובוס הקמפיין של ג'ון מקיין למועמדות הרפובליקנית לנשיאות, אוטובוס שעליו התנוססה הכתובת "אקספרס הדיבור הישיר". מקיין התגאה בכל עצרת בהיותו אנטי-פוליטיקאי שתמיד יגיד את האמת (ובכל עצרת אמר זאת בדיוק באותו ניסוח כאילו-ספונטני). פוסטר ירד מהאוטובוס מבולבל:  "קשה להאמין כמה הבוחרים לא מאמינים לפוליטיקאים שלהם, גם כשהם מתלבשים, מדברים ומתנהגים כמותם ממש, ואולי בגלל זה".
1. ייתכן מאוד שהירש איננו המועמד שמתאים לעמוד בראש משטרת ישראל. ייתכן מאוד שעדיף היה אלוף במיל׳, או ניצב בדימוס.
2. אפשר להתנגד למינוי הירש ועדיין להיות מודאג מאוד מהתמונה שנחשפה ב-28 הימים האחרונים. ובמרכז התמונה: היועמ״ש והמשטרה.
3. כשגלעד ארדן התקשר ליהודה וינשטיין, זמן קצר לאחר שפורסמה הודעתי על מועמדות הירש, היועמ״ש כעס. עכשיו אצטרך למסור בכתב את מה שיכולתי לומר בעל פה, זעם טלפונית. מקורביו הדליפו שעד אותו הרגע הוא לא ידע כלל שהירש מועמד וחשב בכלל שהוא אלוף, לא תא״ל. הרושם הברור היה שוינשטיין איננו מעונין בהירש. יכול להיות שגל הירש הוא סוחר נשק אפל, מעניק שוחד, יצרן עוזי בלתי חוקי. רק שאת כל זה וינשטיין לא יכול היה לדעת בזמן אמת כשכבר הסתייג מהמינוי. ה״ממצאים״ וה״בדיקה שאין לאמוד אותה בזמן״ נולדו, כמה נוח, רק ימים אחרי. הם התקבלו בהתלהבות בצלאח א-דין.
4. שבועיים אחר כך התייצב וינשטיין בכנס משפטי. הוא תקף את ״התשוקה למנות מפכ״ל חיצוני״ ויצא בעד המשטרה באופן שמבהיר שהוא רוצה לראות את המפכ״ל הבא מבפנים. וינשטיין, מינוי חיצוני בעייתי מאוד בפני עצמו, פרקליטם של כל הפוליטיקאים, סימן מה הוא רוצה. ועולה השאלה: מדוע חשוב בכלל מה רוצה היועץ? תפקידו לבחון כשירות של מינוי, לא להשמיע את עמדתו המוסרית. אבל וינשטיין התבלבל לגמרי בשנתו האחרונה. עובדה: באותו נאום הוא עלב בשרת המשפטים – כי בכל זאת, היא רק פוליטיקאית עלובה והוא פקיד ציבור, בן אור.
5. כל מי שעיניו בראשו ראה את הקואליציה הלא קדושה שהתהוותה נגד המינוי של הירש, או יותר נכון – איש איש ומועמדו, כל עיתונאי, שוטר או כלי תקשורת והמפכ״ל שהוא רוצה.
6. אני לא שותף לתיאוריות הקונספירציה שלפיהם תופרים תיקים למי שמערכת אכיפת החוק איננה רוצה. דווקא בגלל זה פרשת הירש מטרידה כל כך. האופן שהמערכת נלחמה בו, התיק האבוד מ-2008, ענן השמועות שיסתיים בלא כלום ברגע שיסוכל המינוי – המכה הקשה ביותר שמערכת אכיפת החוק יכלה להחטיף לעצמה.
7. לסיכומו של עניין: הרצון של וינשטיין לראות מפכ״ל מבפנים, בשילוב האינתיפאדה של פורום גמלאי המשטרה המפוקפק, מחייבים שהמועמד הבא למפכ״ל יהיה מחוץ למשטרה. אם ארדן ונתניהו ימנו את סאו, דביר או הלוי זו תהיה פגיעה אנושה באמון הציבור. רוב מוחלט הביע תמיכה בהירש, או בתרגום חופשי (כי הירש לא כה מוכר) – הביע חוסר אמון מוחלט בצמרת המשטרה הנוכחית, הביצה הרעילה שהצמיחה את השוחד וההטרדות, המעילה והטיוח. או בשלוש מילים: רק מפכ״ל מבחוץ.


"טוב, אז אולי תל אביב היא מדינה אחרת", אמרה פעם תמר זנדברג לקהל דתי-לאומי באמצע ויכוח סוער "אבל היא לא מדינת אויב".
סקר "מאגר מוחות" מאשש את הטענה הזו. העיר שהיא סמל מתגלה כציונית יותר, יהודית יותר, אפילו סחית יותר מסך קלישאותיה ודימוייה.
מקור הבלבול נעוץ בכך שהדימוי של "תל אביב" הוא בעצם זה של מרכז תל-אביב:  יסלחו לנו הטלנובלה "רמת אביב ג'" והסדרה "פלורנטין", אבל בדור האחרון, כשמדברים על העיר העברית הראשונה מדברים בעצם על מרכז העיר, זו שמצטופפת בין הירקון ויהודה הלוי, בין נווה צדק וכיכר המדינה. זה האיזור עם עומס הדימויים והקלישאות הגבוה ביותר  למטר מרובע בישראל: עם הארץ ועם מרצ, כיכר רבין ובוגרשוב, טיח נופל ואומנות קונספטואלית.
תל אביב המדומיינת לא לוקחת בחשבון את תושבי דרום העיר, את הדתיים-לאומיים של אזור יהודה מכבי, את המוני מצביעי יש עתיד שמעבר לירקון. אם ישראל הייתה מדינה אירופית ממוצעת, ייתכן בהחלט שהיה בתל-אביב רוב ימני-בורגני. אבל אנחנו לא, ולכן בתודעה הישראלית מוכנסים לאותה מגירה העורך-דין המבוסס מרמת החי"ל, הסטודנטית הסוציאל-דמוקרטית לאומנות מדירת השותפים בבוגרשוב ופעיל חד"ש מקפה "יאפא" ביפו.
כך, למשל, מרצ לא הייתה קרובה מעולם להיות המפלגה הגדולה בתל אביב. בבחירות 2013 היא נתנה את קולה ליש עתיד, ובבחירות האלה למחנה הציוני, ומיד אחר כך הליכוד. ראש העיר הותיק שלה יודע זאת היטב: מצביעיו בחרו בו, הטייס המפאי"ניק המבוגר, על פני האופציות הצעירות-יחסית, הרדיקליות, האדומות-ירוקות של דב חנין וניצן הורוביץ. האחרון הבין זאת בעצמו כשהתלבט חודשים ארוכים אם להתמודד. המסקנה שלו הייתה שתל-אביב וישראל דומות זו לזו הרבה יותר מכפי שנראה משתי גדות האיילון.
תל אביב, כמו חולדאי עצמו, משרתת בצבא עם 70%. הלויות צוק איתן בקיץ שעבר קעקעו את אמרתו הטעונה של ראש אכ"א במלחמת לבנון השנייה על כך שהוא "לא רואה בתי אבלים בתל אביב". רק אחד מכל חמישה תל אביבים שוקל לרדת מהארץ (ומעטים בהרבה אכן יחליטו כך).
גם באשר לחילוניות, דגלה האמיתי של תל-אביב, הממצאים מפתיעים: רוב מוצק של תושבי העיר, 60% למען הדיוק, מדווחים שאינם אוכלים חמץ בפסח. רוב קטן יותר אבל עדיין מוצק צם בשבוע שעבר לאורך יום כיפור (55% מול 39%).
החלוקה לפי מפלגות איננה מפתיעה, ומאששת את הטיעון הותיק, היעיל של ארתור פינקלשטיין, שלפיו קו השבר האמיתי בין ימין ושמאל בישראל איננו מדיני אלא דתי; לא שלום מול ביטחון אלא יהודי מול ישראלי. מצביעי מרצ אוכלים יותר חמץ בפסח מאלה של המחנ"צ, אלה של המחנה הציוני צמים פחות מאשר הליכוד, וכך גם תכניות ההגירה.
הנתון המפתיע ביותר נוגע לסמים הקלים. רק 13 אחוז מתושבי תל אביב עישנו מריחואנה – או הודו שעישנו – בשנה האחרונה. רק לשם השוואה: זה שיעור שאינו שונה מהותית מזה של חברי הכנסת שהודו בעישון גראס בעבר, וכאן לא מדובר בחבורה מבוגרת יחסית של אישי ציבור אלא בכלל תושבי תל אביב, מצעיר ועד זקן.
גם כאן החלוקה מרתקת: מרצ מאששת את הסטריאוטיפ עד תומו ואחד מכל שלושה ממצביעיה בעיר העברית הראשונה גלגל צינגלה אשתקד. בבית היהודי אין לכאורה מצביעים מעשני גראס, אבל שליש מהמשיבים סירבו להשיב. החדשה המפתיעה ביותר מגיעה מכיוון מצביעי יש עתיד, שממוקמת כמעט בתחתית טבלת המעשנים, עם שלושה אחוזי מעשנים בלבד, פחות אפילו מיהדות התורה וש"ס. זו תשובה כל כך מפתיעה, שהיא מעלה לגבי מצביעי יש עתיד התל-אביביים את אותה תהיה שעלתה בזמנו לגבי מצביע יש עתיד אחד, מרמת אביב ג', העונה לשם יאיר: האם הם לא מעשנים, או פשוט לא מספרים לנו את האמת?
לו בנימין נתניהו יכול היה להגיד לאומה את אשר באמת על ליבו, זה היה בערך כך: "אזרחי ישראל, ספגנו השבוע מהלומות טרור כואבות. איבדנו ארבעה אזרחים יקרים, 12 יתומים נוספו. אבל גם ברגעים כאלה, שהדם רותח, אני מבקש מכם לשמור על פרופורציות ועל חוסן.
"הפרופורציות הן כאלה: כבר 150 שנה מלווה הטרור את חיינו כאן. האמת המצערת היא שכאשר מחבל בודד, או שניים-שלושה, יוצאים מהבית עם סכין או עם רובה, אין יכולת הרמטית למנוע מהם לממש מעת לעת את מזימותיהם הרצחניות. ארבעה הרוגים בשבוע הם מחיר נורא, אבל אין להשוותו לאינתיפאדה השנייה, עם 130 הרוגים בחודש, עם מחבל מתאבד שמפוצץ את עצמו מדי יום באחת הערים הגדולות, עם הרס הכלכלה ואובדן התיירות וההשקעות.
"אל תלכו שולל אחרי מי שמבטיח לכם, מימין ומשמאל, פתרונות פלא מהיום למחר. כן, בעבר גם אני הצעתי לכם פתרונות כאלה, כמו מיטוט החמאס בעזה. אחרי כמעט עשר שנים בתפקיד, האמינו לי: אין במשרד ראש הממשלה שום מגירה כזו, עם תרופות קסם שימגרו את הטרור. יש בהחלט צעדים שיסייעו להפחית אותו למינימום, ואותם בכוונתי לנקוט בהקדם.
"זה גם הזמן להסביר שלא תהיה חומת מגן 2, מהסיבה הפשוטה שאין נגד מי לצאת כרגע. האם נפשוט על כל חנויות הסכינים בעיר העתיקה? אולי על כל בית ברמאללה ובשכם.
"ובאשר לחוסן: ניצחון על הטרור כולל בעיקר את המשך החיים התקינים, במידת האפשר. ההצפה בפייסבוק, שהגיעה השבוע לממדים דומם לאלה של צוק איתן, מציירת את החיים בישראל כבלתי נסבלים, ומעניקה למחבל הבודד הבא את כל הרוח הגבית לצאת ולהכות שוב ברחוב הגיא או בקרית גת".
אבל נאום כזה לא נישא השבוע, כמובן. מה שמביא אותנו לבנט.
בחצי השנה האחרונה בנט איבד את הביטחון – גם את המשרד וגם את התחושה. הבית היהודי והנהגתו סובלים מאז הבחירות מפוסט טראומה, כיאה למפלגה שאיבדה שליש מכוחה. עד השבוע בנט סירב בתקיפות להתראיין על כל נושא שאיננו קשור לחינוך.
זה נגמר השבוע. לא רק את תסכוליהם של מצביעיו ביטא בנט, אלא גם את זה שלו. הוא, שהחזיק הבטחה בעל-פה בנוכחות עדים על קבלת תיק הביטחון אחרי הבחירות, מוצא את עצמו עכשיו עם השפעה מינימלית על ההתנהלות הבטחונית-מדינית, אבל עם הביקורת המקסימלית מבית על התגובה המאופקת של הממשלה לגל הטרור. הוא מחזיק רק באחריות, בלי הסמכות. מתקפתו אשתקד על נתניהו, מסוגיית המנהרות ועד נאום הבטונאדות, הייתה אינתיפאדה מחושבת בדרך להנהגת הימין. המתקפה על נתניהו השבוע, קודם של איילת שקד ואז שלו, הייתה יותר יום זעם ספונטני.
בנט בסך הכל מבטא את הקו של רוב ראשי הקואליציה הנוכחית, והוא מיאוס ועייפות מהעומד בראשה. ממשלת נתניהו הרביעית תפתח בשבוע הקרוב את מושב החורף הראשון שלה כשרמת התיעוב בין ראשיה מתקרבת לשיא המפוקפק של ממשלת נתניהו השלישית. זו לא מערכת חיסונית עמידה במיוחד בהתחשב במחלות העונתיות שמביא איתו החורהפרלמנטרי: תקציב, חוק גיוס, חקיקה פרטית.
הסתיו שעבר, עם הטבח הדעא"שי בסגנונו בבית הכנסת בהר נוף, עם הדריסות בירושלים, האבנים והדקירות, לא היה שונה מהותית מהשבועיים האחרונים. גם אז הקואליציה של נתניהו היטלטלה בין קבינט סוער אחד למשנהו. כאז כן היום, ההנחה הרווחת הייתה שנתניהו מאבד את הנכס העיקרי שלו, היותו מר ביטחון. במובנים מסוימים מצבו של נתניהו היה אז קשה יותר: ממשלתו הייתה פחות הומוגנית, הוא עוד ליקק את פצעי הביקורת מצוק איתן, בסקרים של אז עמד על עשרים מנדטים פחות או יותר.
ואז באו הבחירות, ומאז כדאי לקחת בערבון קצת יותר מוגבל את ההספדים על נתניהו וממשלתו. יותר משניצח בבחירות האחרונות את הרצוג, נתניהו ניצח את האגף הניצי בימין. הוא לקח מליברמן ובנט כ-400,000 מצביעים, רובם בירושלים והדרום, האזורים שספגו את מרב המכות הביטחוניות ב-2014. זה לא אומר שכך יהיה גם הפעם, כמובן. זה רק אומר שבפוליטיקה לא תמיד יש קשר בין הקלט לפלט.
חורשי השמועות על צירוף קרוב של המחנה הציוני לממשלה יכולים להוריד הילוך. הנדוניה התיאורטית למחנה הציוני כוללת את סילוקה של איילת שקד ממשרד המשפטים לטובת ציפי לבני או שלי יחימוביץ'. אלא שעם כל תיעובה של משפחת נתניהו לשרת המשפטים מהבית היהודי, הם חולקים עד דצמבר אינטרס משותף: מינוי אביחי מנדלבליט ליועץ המשפטי לממשלה. מנדלבליט הוא תעודת הביטוח של הבית היהודי עד תום 2015.
פיפל אר פוליסי, אומרים האמריקנים. אנשים הם מדיניות. זה נכון במיוחד בישראל עתירת הקדנציות וחילופי השרים. שי פירון יכול היה לייצר אינסוף רפורמות חינוכיות, אבל כולן התאדו ביום שעזב את משרד החינוך. וזה נכון במיוחד לאיילת שקד. היא עומדת בראש משרד אוורירי משהו, רובו ניצב בזווית חדה לעמדותיה בנוגע לאקטיביזם משפטי וייעוצי. גם אם תאריך ימים יחסית על כסאה מעבר לתחזיות, בתוך שנתיים-שלוש היא כבר לא תהיה שם. היועץ שתמנה, לעומת זאת, ישפיע אל תוך שלוש-ארבע הכהונות הקרובות. אין מינוי אסטרטגי מזה במערכת המשפטית.
דווקא בשל כך מפתיע כמה מועטים המועמדים שקרובים בעמדותיהם לאלה של שרת המשפטים וראש הממשלה. רשמית, לשקד ונתניהו אין יד ורגל בפעולת ועדת האיתור. מעשית, הם מחזיקים בגרעין השליטה של הועדה. מנדלבליט הוא – או לפחות היה – הסמן השמאלי בלשכת נתניהו. רוב המועמדים האחרים מזוהה עם אקטיביזם משפטי, או שמאל מדיני, או גם וגם. לשקד הייתה את היכולת לצרף את המועמדים מטעמה. היא הציעה את רון שפירא, שפרש בינתיים, ואת המשנה ליועמ"ש רז נזרי. את שפירא הביאו הפרידמניסטים, את נזרי הביא חוק הדתיים השלובים. אלה שמכירים אותו מהסניף, מבית הכנסת, מהמעגלים החברתיים המשותפים, לחצו על שקד לכלול אותו ברשימה.
מנדלבליט יופיע כמעט בוודאות ברשימת המועמדים הסופיים. אבל מה יקרה אם ייפסל בשל תפקידו הנוכחי או בגלל ספיחי פרשת הרפז? האם לשקד יש אפשרות ב'? אם לא, אנחנו צפויים לסנסציה מרעישה, נוסח זו שהביאה את מני מזוז ב-2004 אל כס היועץ המשפטי לממשלה. במקרה כזה, לא בטוח שהממשלה תאהב את היועץ או היועצת שתיאלץ לאשר.
רגע מוזר קרה במוצאי שמחת תורה בעצרת-המחאה-הפגנת-התמיכה-הקפות-שניות של מתיישבי השומרון מול בית ראש הממשלה. בין שר לשר, ריקוד וריקוד קרא פתאום המנחה אל הבמה את רעייתו של מארגן האירוע, ראש מועצת שומרון יוסי דגן.
"היה לי חשוב להגיד כמה מילים בקצרה", אמרה הגברת הראשונה של השומרון. "ביום שישי לפנות בוקר לאחר הלילה הנורא יוסי חזר הביתה מפורק ואמר שהוא לא מתכוון לחזור לאחר הלוויה. אני והילדים נתנו לו מיד את ברכתנו. יוסי היקר, יש כאן מאבק שצריך להכריע בו. אנחנו גאים בך מאוד ואנחנו מאחוריך, ייקח כמה זמן שייקח".
יוסי דגן הוא פוליטיקאי צעיר למדי, בקושי חודשיים בתפקידו כראש מועצת שומרון. איך בתוך שישים יום בלבד הוא סיגל לעצמו מניירות שאפילו למשפחת נתניהו לקח כמעט עשרים שנה לאמץ? האם טקסטים דומים נשמעו פעם מאשתו של חנן פורת באחת העצרות נגד אוסלו? מישהו ראה פעם את את רבקה חבר חורזת חמשירים לבעלה זמביש בכיכר פאריז? זו עצרת למען בטחון המתיישבים או חיים שכאלה ליוסי דגן?
ההתנהלות של ראש מועצת שומרון הטרי מעוררת תהיות לא מהיום. כיד ימינו של קודמו גרשון מסיקה, עבריין שחיתות על פי הודאתו שלו, הוא נקט בקו כוחני כלפי כל מי שלא התיישר עם תכניותיו השאפתניות. השבוע דיווח העיתונאי עקיבא נוביק שדגן תבע – וקיבל – את מחיקת הלוגו של מועצת יש"ע מכל כרזה רשמית בעצרת או במאהל המחאה. עיתונאים העידו שהגדיר את דני דיין ונפתלי בנט "גרועים יותר משמאלנים". הרושם הוא שלפעמים מתרחש אצלו עירוב מצער בין האינטרסים של ההתיישבות לאינטרסים האישיים. זה טבעי: כשבחור צעיר מחזיק כמו מריונטות את צמרת הליכוד בזכות כמה אלפי מתפקדים, כששרים מתייצבים לפקודתך נגד ראש הממשלה, שכרון הכוח יכול לבלבל גם מנוסים ממנו.
השנה שבה נגמר השמאל ואולי נולד המרכז
עמית סגל וסיון רהב מאיר מסכמים את שנת תשע"ה: הפוליטיקאים שאיכזבו, הכוכבים שמתחממים על הקווים לקראת הבחירות הבאות וקריסתה של הפוליטיקה החדשה. "זוג או פרט", כל רביעי ב-21:00 בערוץ הכנסת ...
התמונה להמחשה בלבד: פירון, דנון ושרון מבזים את הכנסת
ממע"מ 0 למע"מ 17: כרוניקה של חשדנות בין נתניהו לשרי האוצר שלו
מה לימדה אותי מלצרית בקופנהגן על גלעד ארדן
אסף ועמית עם החג הלאומי החדש אחד בספטמבר ועם שתי הפרישות הטריות: שרון גל ושי פירון, וגם עם איתן כבל שעוקץ את יאיר לפיד
להציל את רשות השידור מהפוליטיקאים ומעצמה: נאום בכנס למען השידור הציבורי
האם יש בזבוזים במעון ראש הממשלה? לא נדע עד שנראה את הקבלות
האיש או האישיו: גבי אשכנזי בדרך לפוליטיקה אחרי סגירת תיק הרפז
אם אתם מאמינים בתשובה ב', אז גבי אשכנזי הוא כמעט בוודאות ראש הממשלה ה-13 של ישראל: רמטכ"ל, גולנצ'יק, גבר-גבר ממוצא מזרחי. אם הצמד הבעייתי-אלקטורלית הרצוג-לבני השיג 24, אשכנזי יביא בקלות שלושים פלוס. הוא יכול להבקיע עמוק אצל מצביעי כחלון, לפיד ואולי גם הליכוד.
לאן פניו? מקורביו מגששים כבר חודשים ארוכים בצמרת מפלגת העבודה. יאיר לפיד מנגד מציע לו את המקום ה-2 ברשימתו. בסקר שערך לאחרונה גורם עלום שם נשאלו המשיבים מה דעתם על רשימה שבה אשכנזי בראש ולפיד שני. אשכנזי היה מעדיף לוותר על קן הצרעות של העבודה, אבל הדרך לראשות הממשלה עוברת דרך המקום הראשון במפלגה גדולה.
הדעה הרווחת היא שאשכנזי יצטרך להתאמץ מאוד כדי להפסיד בפריימריז על ראשות העבודה. הרצוג הוא אכזבה, גם חוויית יחימוביץ' לא מעוררת געגוע מיוחד, חולדאי מבוגר ותל-אביבי. אשכנזי ובניהו כבר יזכירו שהעבודה כבשה את השלטון בדור האחרון רק עם רמטכ"ל בראשה.
אשכנזי הוא מועמד החלומות של השמאל, אבל זה חלום די ישן: תקופת הצינון השאירה אותו מחוץ לבחירות 2013, ופרשת הרפז עצרה אותו ב-2015. החלטת היועמ"ש לסגור את תיק החקירה נגדו תשחרר אותו לבחירות הקרובות, אבל גם אם תיערכנה כבר ב-2017, הוא יהיה אז שש שנים על אזרחי. הפרשה שטלטלה את המטכ"ל ופילגה את עיתונאי ישראל הפכה בדעת הקהל בשלב מוקדם מאוד לשילוב בין גלולת שינה ושפת סתרים ליודעי חן. כשתחלוף בעוד חודשיים-שלושה ללא עקבות פליליות היא תותיר אחריה בכל זאת טעם רע ורושם לא חיובי על יכולת ההתמודדות של אשכנזי עם מצבי לחץ פוליטיים: הוא ניהל את הפרשה באופן מגושם ומבוהל שיכול להספיק בצבא, לא בשדות הקרב של הממשלה והכנסת. כדי להצליח שם הוא יצטרך לשפר תפקוד במהירות.
משרד ראש הממשלה פרסם היום את הוצאות מעונות ראש הממשלה – הרשמי בירושלים והפרטי בקיסריה – לשנת 2014. הנתונים היבשים מראים ירידה משמעותית בהוצאות לאורך זמן. ב-2012, כשפנייה של התנועה לחופש המידע ושלי כפתה על המשרד לפרסם את הנתון לראשונה, פרצה סערה גדולה. התברר שההוצאות עומדות על 3.2 מיליון. מאז נראה שנזהרים שם יותר, והשנה כבר ההוצאה ירדה ל-2 מיליון ש"ח, ירידה של קרוב לארבעים אחוז.
אז האם יש חסכנות מופלגת אצל ראש הממשלה? האם הסרטון עם מושיק גלאמין נכון והשטיחים קרועים באין מחליף, או שיש משתה לילי מדי שבוע בבלפור? מי יודע. ההיסטוריה הפרטית שלי עם חוק חופש המידע מלמדת שטבלאות אקסל עם הוצאות זה נחמד, אבל אי אפשר ללמוד מכך כמעט כלום.
דוגמא קטנה: ההוצאה על שתייה עומדת על 50,000 שקל. שתייה יכולה להיות 10,000 בקבוקי טמפו סודה למאבטחים, האורחים והמשפחה, חמישים בקבוקי "קצרין 1998" של יקבי רמת הגולן בשווי של 1000 ש"ח כל אחד, או כל שילוב אחר. במקרה הראשון מדובר בצניעות מופגנת, בשני בגילוי נהנתנות מושחת. ההבדל בין טבלאות האקסל לקבלות הוא כמו בין מדריך דפי זהב למותחן של אגתה כריסטי.
משרד ראש הממשלה, כמו כל גוף ממשלתי, מעדיפים לשמור את הקבלות קרוב לחזה. הם יודעים למה: תחשבו לבד מה ההבדל בין סעיף אש"ל תמים לבין תיאור ארוך, מביך ומפורט עד אימה של חיסול המיני בר וארוחות בוקר מושחתות במאה אירו לאדם. תחשבו על ההבדל בין הסעיף הכללי "אירוח" לבין חשבון מלון שבו מסתבר שהאורח הנכבד צפה בשלושה סרטים בחדרו, על חשבונכם. בפרלמנט האירי זה כבר קורה שנים: כל קבלה מתקציב הקשר לבוחר נסרקת לאתר, וישפוט הציבור.
אין לי שום ציפיות מהפוליטיקאים שיחשפו מיוזמתם עוד בפני מה שהם חווים – לא בצדק – כציד תקשורתי. אסתפק בזה שיקיימו את החוק הקיים, דבר שלא ממש קורה.
ועוד משהו: הבעיה העיקרית במעון ראש הממשלה הקיים, כמו גם בדירות יושבי ראש כנסת ובמעונות שרד אחרים, היא העירוב הנפיץ בין כסף פרטי וציבורי. הדרך לפרק את המטען הזה היא נוהל ברור וחד שימנע שערוריות כמו שדרוג נכסיך הפרטיים על חשבון הציבור. יש כל מיני גישות בעולם למימון ראשי המדינה. בבית הלבן כמעט כל הוצאות המשפחה הנשיאותית ממומנות מקופת הממשל. בדאונינג 10 ראש הממשלה ומשפחתו צריכים להביא את המצעים ולקנות מצרכים לארוחות הפרטיות. בישראל, כרגיל, יש נוהל מיושן ותפור טלאי על טלאי. באופן אישי אני מחזיק בדעה הלא פופולרית שהגיע הזמן לקנות מטוס לראשי המדינה ולבנות בית לבן ישראלי, צנוע יותר מהתכנית הקיימת. זה יחסוך את השיירות ההיסטריות בלב ירושלים, את המכרזים המופקעים בקרב חברות התעופה על כל נסיעה רשמית של יומיים, את הצוות הכפול. זה יחסוך גם את המימון של מעונות פרטיים כמו שקורה בקיסריה. מה שבין ארבע הקירות – ממומן על ידי המדינה. הבריכות והפרגולות שמחוץ להם – מכרטיס האשראי הפרטי.
את הבעייתיות שבבעלות המדינה על כלי תקשורת למדתי לפני הרבה שנים, כשהייתי כתב גל"צ צעיר, והוזמנתי פעם להתראיין בערוץ הראשון על תחום הסיקור שלי. בצה"ל אין חכמות: בכל פעם שחייל בסדיר מתראיין, הוא צריך לעבור אצל נציג של דובר צה"ל. הנציג, חייל בן 20, שלף את הפק"ל למקרים כאלה, והחל לקרוא ממנו את הסעיף הראשון: "אסור לך למסור בשידור את היחידה שבה אתה משרת ואת תפקידך בצבא".
מדי הדקרון של הצבא לא יושבים טוב על גל"צ, למרות שהיא יחידה צבאית; ובאותו אופן החליפה הממשלתית לוחצת על רשות השידור. היא לא יושבת טוב על השידור הציבורי.
הניסיון לתרגם עבודה של כתב שטחים, עם עשרות שעות אבק על גבעות השומרון, למדרגות השכר של פקיד ביטוח לאומי או עמיל מס איננו רלוונטי ונדון לכישלון. הוא זה שייצר שכר-בסיס מביש לעיתונאים, ובמקביל ניפח את השכר של רבים ברשות השידור באמצעות שעות נוספות, מוסד שלרוב איננו רלבנטי לכתבים, מגישים וטכנאים. זה הפער בין הטבלאות בעיתונים לבין פנסיית הרעב של רבים מוותיקי השידור הציבורי.
בואו נדבר גם על הצדדים הפחות נוחים בחדר הזה: הניסיון לכפות את רשות השידור לתוך התבנית המוכרת של סוכנות ממשלתית גם ייצר 17 ועדים מיותרים ולחץ פוליטי שמעך את הרשות.
זה לגיטימי לחלוטין ששר חינוך יחליט שתלמידי ישראל יבקרו במערת המכפלה או ילמדו את שירי מחמוד דרוויש; זה רצוי ששר הפנים יקבע מדיניות אידיאולוגית ביחס למסתננים. שר התקשורת רואה את שר החינוך והפנים, ומתקנא: הוא רוצה גם.
אבל אסור לו. שידור ציבורי אסור שיושפע בגרם מהזהות של העומד בראש הממשלה. שמעתי שתקפו כאן את ההתערבות של נתניהו. טעות: זו לא ההתערבות של נתניהו כביבי אלא של ראש הממשלה. קדמו לו, לצערנו, ידיהם הארוכות של שרון, אולמרט, ברק וגם שולמית אלוני. כולם בחשו ברשות השידור. כן, הייתי רוצה לראות הרכב מגוון יותר בשידורי ערוץ 1 וקול ישראל, אבל לא כתכתיב פוליטי.
 
מה שמביא אותנו לשאלה הפילוסופיות, אם א-לוהים יכול לברוא אבן שהוא לא יכול להרים? ובתרגום לכאן ועכשיו: האם פוליטיקאי יכול לכבול את ידי עצמו שלא להתערב בשידור הציבורי?
האם אפשר לשמר את רוח השידור הציבורי, זו של סוודרים ירושלמים, יישוב הדעת ורוחב יריעה, בלי אולפנים תל אביביים נוצצים אבל גם בלי טלפון ממנכ"ל רקוב, בלי ועדים אגרסיביים, בלי יושב ראש שבמקום להיות משרת ציבור הפך למשרת נרצע של נבחר הציבור.
 
בממשלה הקודמת קרה נס: אושר חוק שכובל את ידי הפוליטיקאים, ומשחרר את השידור הציבורי לדרך חדשה, עם הטעם, אבל בלי הסרח העודף של פוליטיזציה וכוח אדם לא רלבנטי למאה ה-21. איך אני יודע שהחוק של גלעד ארדן היה טוב? כי עובדה שראש הממשלה מתקומם עכשיו נגדו. הוא לא אוהב את הרכב המועצה הציבורית החדשה, וזה סימן מצוין שיש ניתוק בין הדרג המשדר לדרג המסוקר. החוק הזה שלח מנכ"ל רקוב עם עושי דברו העסקנים, פיזר ועד מנהל רופס. לזה קיווינו.
 
ולכן צריך לחזור למתווה של גלעד ארדן. המטרה המשותפת ליושבים כאן היא שידור עצמאי, ביקורתי, עיתונאי, נשכני, יעיל ורלבנטי. אפשר לחלוק על הדרך. אסור לשכוח שזו המטרה. ואם מישהו בטעות ישכח – נזכיר לו.
ערב קפוא אחד בקופנהגן, בחורף 2010, נכנסתי עם גלעד ארדן למסעדה. הוא היה אז השר לאיכות הסביבה, וקופנהגן הייתה מושלגת, בעיצומה של ועידת אקלים בינלאומית על התחממות כדור הארץ. ארדן הצעיר נכנס עם המאבטח למסעדה. המארחת, שעודכנה על הגעתו של אורח נכבד, קיבלה את המאבטח בכבוד מלכים. לארדן, מנגד, היא הראתה בנימוס איפה להחנות את הרכב. עם הג'ל בשיער הוא נראה לה צעיר מכדי להיות האח"מ.
מילא היא. ראש הממשלה עצמו התנהג במרוצת השנים לארדן משל היה עדיין עוזרו הצעיר לענייני פניות הציבור, "נער הדואר", כפי שכונה אז בהומור בלשכה. היה בארדן משהו שאפשר זאת: למרות המקום השני בפריימריז שלוש פעמים רצופות הוא נאלץ להסתפק בתיק איכות הסביבה הזוטר, ואחר כך התקשורת, בזמן שעמיתיו במקומות נמוכים יותר משתדרגים למשרדים יוקרתיים. האיומים שלו נשמעו לנתניהו פחות משכנעים מאלה של סילבן שלום או ישראל כץ, עד שארדן נאלץ לממש אותם עם השבעת הממשלה הנוכחית, למשך שבועיים.
פרשת גל הירש היא מבחן ההתבגרות שלו. בוחנים אותו כעת היועץ המשפטי לממשלה, יריבו המרכזי של גל הירש; בוחנים אותו ניצבי המשטרה; בוחן אותו גם נתניהו עצמו, שהתעלם ממנו בעודו מעכב את הרפורמה ברשות השידור, בדממה. את החלק הראשון ארדן עבר בהצלחה: הוא סירב לקבל תכתיב מנתניהו, וקיבל ממנו גיבוי פומבי. אבל המבחן העיקרי הוא ההצלחה במינוי.
נכון לעכשיו, עושה רושם שלשר לבטחון הפנים אין מועמד חלופי להירש. הוא קפץ ראש בלי לדעת אם בבריכה יש מים. מה יעשה אם מועמדות התא"ל תיפסל? מבפנים הוא כבר לא יוכל למנות, אחרי מה שאמר על המשטרה. מבחוץ, ספק אם ימצא משוגע שיסכים. זו הסיבה שהוא נלחם עד הסוף.
ובאשר להירש, ניכר השבוע דמיון מסוים בין בחירת המפכ"ל והבחירות לכנסת. בשני המקרים המועמד המוביל נתפס קצת אטום, מעצבן, עם עבר של כשלונות, לא מעורר התלהבות. אבל מה שהביא לו את התמיכה הציבורית זה הקמפיין הפראי נגדו: מהתקשורת, מהממסד, במקרה הזה גם מהמשטרה. זו הסיבה לתמיכה הסוחפת בהירש בסקרים. לצערו, בניגוד לנתניהו, מי שיכריע את גורלו אינם חמישה מיליון מצביעים, אלא שני אדונים מקשישים, אחד וינשטיין ואחד טירקל.
הקריאה ב"ידיעות אחרונות" לא מזמנת לבנימין נתניהו בקרים מענגים במיוחד גם בימי שגרה. אפילו במונחיו שלו גליון שלשום היה מרתיח במיוחד. בכותרתו הראשית בישר העיתון של נוני מוזס על תכניתו של שר האוצר כחלון להיטיב עם העם, ולהפחית את המע"מ באחוז. נתניהו שמע על התכנית הזו בקווים כלליים, אבל לא היה לו מושג ירוק שהיא תתפרסם בעיתון. ולא סתם עיתון, אלא האויב המושבע שלו. ולא סתם כותרת, אלא "תכנית כחלון". לא "יוזמת הממשלה", אפילו לא "מהלך באוצר".
לכמה מהמקורבים לו, וגם ראשי מפלגות אחרות, זה הזכיר כותרת אחרת, עם שר אחר, על מע"מ אחר, באותו עיתון. לפני שנה וחצי התפרסמה ב"ידיעות אחרונות" לראשונה תכניתו של שר האוצר הקודם לפיד להנהיג מע"מ אפס על דירות. התכנית הזו, כזכור, לא הבשילה מעולם, אבל הייתה התירוץ הרשמי לפירוק הממשלה. הסיבה האמיתית הייתה מאבקי מוזס-שלדון. ובקיצור: כשנתניהו רואה שיתוף פעולה בין שותף בכיר לבין יריבו מעל ראשו, גלגלי הפרנויות מתחילים להסתובב. לא רק שם. באופוזיציה תהו אם שר האוצר מתחיל ללקט הישגים כלכליים ותקשורתיים בדרך לבחירות מוקדמות. מפתחות הקואליציה נמצאים בעיקר בידיו.
רמזי הפירוק האלה לא היו נקלטים אלמלא השבוע המר שעבר על הקואליציה. מתווה הגז נקבר כנראה מול מימי ישראל לשנים רבות. השילוב של מציאת מאגר הגז המצרי, סירובו של דרעי לחתום וחופש ההצבעה בסיעתו של כחלון הביא כנראה לקיצה את יוזמת הדגל של נתניהו, זו שעליה שם את עיקר הונו הפוליטי בחודשים האחרונים. "אנחנו נעביר מתווה גז ואנחנו נעביר תקציב", הבטיח בתום כנס הקיץ. חודש עבר, וכבר ברור שמתווה לא יהיה. מה שמעורר את השאלה: האם גם התקציב בדרך? ואולי הביטחון של נתניהו שהממשלה תחזיק מעמד מופרך כמו בטחונו שהגז יזרום?
מילא ידיעות, גם מעריב: בשבוע שעבר פרסם בן כספית על שיתוף פעולה מתרקם בין כחלון, לפיד והרמטכ"ל לשעבר גבי אשכנזי. במקרה הזה לא ברור מי לקח זאת יותר קשה: נתניהו, או יואב גלנט, שגילה על האפשרות שייזרק על ידי כחלון מהחלון, ועוד בשביל אויב נפשו. האם זה מקרה שיומיים אחר כך, כאילו במקרה, הוא אמר פתאום לתקשורת שאין סיכוי שמחירי הדיור יירדו כפי שמבטיח יושב ראש מפלגתו? או שמדובר בפעולת תג מחיר?
שעתיים אחרי הכותרת בידיעות נועדו כחלון ונתניהו. סטנוגרמה מהישיבה אין, אבל קל לנחש מה אמר נתניהו לכחלון לאור הנאום שנשא שר האוצר בפני הכנסת מיד לאחר הפגישה: "אני רוצה להודות לרה"מ על הגיבוי, שיתוף הפעולה הסיוע בהזנקת המשק והזנקת הצמיחה. אמרו לי שרה"מ לא ייתן לך לעבוד, אבל אנו עובדים ביחד ומקדמים נושאים". את יוזמת הפחתת המע"מ הוא לא הזכיר במפורש.
הוא היה שר היפראקטיבי, עוקר רפורמות וטוחנן זה בזה. ביטול הפסיכומטרי רדף את קייטנות הקיץ, שרדפו את קיצוץ הבגרויות, ועוד היד נטויה. פיצול הקשב המתמיד שלו היה בעוכריו: הוא אפשר לסכל את רוב הרפורמות שלו. בנט הורג אותן ברכות. "אני זה לא האחר והאחר זה לא אני", אמר ברגע של סרקזם על יוזמת הדגל של קודמו.
מה הפלא ששי פירון השתעמם עד מוות בכנסת. הוא התקשה מאוד לעכל את סילוקו ממשרד החינוך, בנסיבות פוליטיות שלא הסכים להן. זה היה שורש המחלוקת שלו, שנותרה דיסקרטית למדי, עם יושב ראש מפלגתו. לפיד היה הגב הפוליטי של פירון מול סיעה עויינת למדי. שלח ופרי, למשל, לא הזילו דמעה על לכתו.
אבל לפיד היה צריך את פירון, כי הרב מאורנית היה מותר יש עתיד על שינוי, מותר יאיר לפיד על טומי. שיבוצו במקום השני, על חשבון יעקב פרי או יעל גרמן נועד להיות ההוכחה – במטבע קשה – שזו מפלגת מרכז. פרישתו מטה את יש עתיד שמאלה מהמרכז, בוודאי ששמאלה מהכיוון שאליו מנווט אותה לפיד מאז הבחירות – ימינה. היא גם מסכלת סופית את הסיכויים הקלושים לפיוס עם החרדים. אלעזר שטרן, יוזם ההקלות בגיור, הוא אויב נפשם. אין מצב שישתפו איתו פעולה.
פרישתו למכללה, יחד עם נטישת שרון גל לערוץ 20 והמראת דנון לאו"ם, מסמלות משהו עמוק יותר על הכנסת: הפוליטיקאים מאסו בה. חוץ מקומץ צדיקים, רובם במפלגות החרדיות והערביות וגם במרצ, אלה שלא רואים את שולחן הממשלה מבפנים, המשכן הפך לתחנת מעבר, לא ליעד נכסף. גם השרים לא סובלים את הנוכחות שם: כך באה לעולם היוזמה המופקרת שנקראת בטעות "החוק הנורבגי הקטן", שנועדה להפוך את הכנסת לתחנה המרכזית בתל אביב, עם יציאות וכניסות כל רבע שעה, עם ח"כים סוג א' וח"כים סוג ב'.
מה המשמעות של המצוד המטורף אחר כוכבים ברשימות לכנסת, אם כעבור חודשים ספורים הם מואסים בעבודה האפורה ופורשים איש איש לעיסוקיו? רשימות המפלגות לכנסת מזכירות את האותיות הקטנות בפרסומות נדל"ן: "התמונה להמחשה בלבד".
את הבחירות האלה הפסיד הרצוג בתשלומים, הרבה לפני עשר בערב בשבעה עשר במרץ. הוא איבד אותן בפעם הראשונה כשהרשימה הערבית המשותפת סירבה לחתום הסכם עודפים עם מרצ. הדמיונות על רוב פרלמנטרי שנשען על איימן עודה המתון-יחסית התרסקו כשאפילו עיסאווי פריג' ותמר זנדברג התבררו כציוניים מדי עבור המפלגה הערבית המאוחדת.
הוא איבד אותן כשהתעורר אחרי הבחירות המקדימות בעבודה לרשימה שכוללת את זוהיר בהלול ויוסי יונה, עם סתיו שפיר ומרב מיכאלי בצמרת. זו הייתה רשימה שבוחרי המרכז לא הצליחו מעולם לעכל.
הוא איבד אותן כשאריה דרעי, מהמפלגה שרק בזכותה הרכיב השמאל שתי ממשלות בדור האחרון, נאנס להצהיר בניגוד לכל חישוב פוליטי על תמיכה בנתניהו. דרעי רצה אישית בניצחון הרצוג ותכנן פוליטית לשמור על עמימות לצורכי שדרוג מיניסטריאלי, אבל לחץ אדיר מהרחוב הדף אותו לזרועות נתניהו חודשיים לפני הבחירות.
הרצוג הפסיד בבחירות כשליברמן ההולך ונחלש נאלץ לשבור ימינה בפראות במקום להתמרכז כפי שתכנן; מנאומים על יוזמה אזורית וחוגי בית באליטה העסקית השבעה הוא חזר להיות איווט האיום שאומר לאיימן עודה שהוא אזרח ישראלי "בינתיים". איבתו לנתניהו שלחה אותו מחוץ לממשלת ימין, אבל לא אפשרה לו להקים ממשלת שמאל.
ובעיקר, הוא הפסיד אותן אידיאולוגית מהרגע הראשון. נתניהו אמר "ימין", הבטיח לסכל מדינה פלסטינית וביקר מדי שבוע בהתנחלויות. הרצוג מצידו ברח מהמילה "שמאל", סירב להצהיר על ויתורים או חלוקת ירושלים וביקר בגוש עציון.
גם אם הרצוג היה מנצח הוא לא היה מנצח. ראש הממשלה הרצוג היה מוצא את עצמו כבול בקואליציה עוד פחות אפשרית מזו הנוכחית שמנהל נתניהו. רגע אחרי מכירת חיסול כללית לחרדים שהייתה מחסלת את תדמיתו בשמאל, הוא היה מוצא את עצמו כלוא בין שר הביטחון ליברמן, שר האוצר כחלון ולפחות ארבעה אנשי ימין-חרדים בקבינט. הרצוג היה מתקשה מאוד להתניע מו"מ כלשהו עם הפלסטינים. ספק אם היה רוצה בכך: הרטוריקה שלו בנושא המדיני לקוחה פחות מעולם המעשים ויותר מעולם הבישום ("לטהר את האווירה"). במקרה הטוב מבחינתו, הרצוג היה נבחר ליישם את מדיניות נתניהו.
גם הערבים לא היו שם בשבילו: העובדה המדהימה שחצי שנה אחרי, תומך הלהט"בים מחד"ש והפוליגמי מהרשימה האיסלמית עדיין ברשימה אחת מעידות בעיקר על החומה הנישאה בין יהודים וערבים בישראל, חומה שמוסיפה לבנים מדי יום ביומו. כבר עכשיו היא גבוהה מכדי לדלג מעליה פוליטית בעזרת קסם אישי ויחסי אנוש משובחים.
בחירות 2015 ייזכרו כרגע קביעת המוות של השמאל הישראלי כפי שהכרנו אותו בדורות האחרונים. הוא הלך והזדקן, הלך והצטמק, הלך והסתגר במרכז הארץ. בחורף האחרון, במין התפרצות של סופר נובה רגע לפני מות הכוכב, היה נדמה שאולי הפעם זה יקרה. אשליית הניצחון הבטיחה את התבוסה. בדרך אל המהפך הקרב, המדומיין, נזנחו אחרוני הדגלים של השמאל: השם "מפלגת העבודה" הושלך, ליברמן חובק, שרידי האידיאולוגיה הושלכו לטובת תשדירים של ראובן אדלר. מסע הבחירות היה ניסיון להדחיק את הדמוגרפיה הישראלית, להשיג ניצחון בעזרת סוכני משנה כמו כולנו וישראל ביתנו על בסיס תיעוב לנתניהו, לקבל אותם לקואליציה בלי לכתת רגליים לפריפריה, כדברי גילה אלמגור.
לכן גם ההצלחה המרשימה של המחנה הציוני, 800,000 קולות, הייתה בעיקרה איסוף של קולות השבט הלבן. ההחלטה להעדיף את ידלין העשיר והלבן על פני מופז הייתה רק המחשה להסתגרות-מרצון הזו. הפריפריה סגרה בבחירות האלה על תל אביב: ראשון לציון וחולון מדרום, פתח-תקווה ממערב, נתניה מצפון. ישראל הישנה נסוגה למעוזיה האחרונים, באזורי חיוג 03 ו-09.
***
בחירות מיותרות שנכפו על ישראל בגלל מאבקי שליטה עסקיים על שוק התקשורת והמשיכו כמעט ללא הבדלי עמדות הסתיימו בקרשנדו מסעיר של הכפשות שמאל-ימין. זה נראה כמו טרקטור שעוסק בעבודות תחזוק שגרתיות ופגע במקרה בצינור ביוב, גורם להצפה אדירה של רפש. גרבוז וקוטלר, וקסמן ואלמגור ביטאו איש איש באמירותיו השערורייתיות את ההפנמה הסופית שהקרב כפי שהכרנו אותו, בין ימין ושמאל, גמור.
אבל אין ואקום בפוליטיקה. הבחירות האחרונות היו פחות הבעת אמון בימין ויותר הבעת אי אמון מוחלט בשמאל. ההיבריס שמשתלט על בית ראש הממשלה ושכבות השומן שמצטברות על הליכוד אחרי שש שנים אינם מבשרים לו טובות. ההשתעבדות לאורתודוקסיה החרדית, ההתמכרות לצעקות על ערבים במקום עבודה פרלמנטרית אמיתית, יחסי האנוש האיומים בקואליציה, ההרכב האנושי המפוקפק של הליכוד, כל אלה הם החומר שממנו נוצרות תבוסות. מפלגת השלטון המסוכסכת והמזדקנת זקוקה נואשות לכמה שנות אופוזיציה כדי להתנקות, אבל למרות מאמציה הכנים להפסיד בחורף, לא עלה בידה.
אם יש איום אלקטורלי על הליכוד הוא לא יתגלה בעוד עריפת ראשים במפלגת העבודה, גם לא בבריתות חיים-רמוניות שנראות טוב במזנון הכנסת ובטורים הפוליטיים אבל לא יחזיקו אפילו דקה מול הלחץ בפייסבוק.
אי-שם באמצע העשור הקודם הפסיקו להשתמש בביטוי "שמאל" והתחילו להשתמש ב"שמאל-מרכז", כמו שמוסיפים את השם "חיים" לחולה אנוש. עושה רושם שהעתיד הפוליטי נמצא במרכז, בתנאי שהציבור ישתכנע שהוא באמת כזה. לא בטוח שיאיר לפיד הוא האיש, אבל הקריירה הפוליטית שלו מנסחת בהדרגה את המצע למי שיביס יום אחד את נתניהו: בלי הזועביז, עם ייצוג משמעותי לחובשי הכיפות, אפשרות לבריתות מימין, עם טלית וכיפה, בלי מחויבות רגשית ל"שוברים שתיקה" או למאמר המערכת של "הארץ". המפלגה היחידה בדור האחרון ששלחה את הימין לאופוזיציה נולדה בליכוד וכללה רוב ליכודי מובהק. הבאה תצטרך לכלול מרכיב לאומי ובטחוני משמעותי. רק אז היא תוכל לכבוש את השלטון.
זכרונות מהסיירת: כשברק ונתניהו הלכו יחד לקולנוע
"אם יכולנו היינו מורים על מבצע צבאי לשחרור שליט כמו בסבנה": ראיון משותף עם ראשי הממשלה נתניהו וברק
סוגיית הגיור, סבב הראיונות של הנשיא, והמירוץ לבית הלבן. עמית סגל ואילה חסון עם הפוליטיקה ששל החופש הגדול וגם עם ח"כ ישראל אייכלר (יהדות התורה) שמפתיע עם חיקוי של הנשיא הקודם ...
חשבון משותף: האינטרס הפוליטי שגורם לנתניהו וכחלון לשתף פעולה
הנשיא הערבי הראשון? שנה לכהונת ריבלין
גם בפגרת הקיץ, "זוג או פרט" חיה ובועטת על המסך. סגנית שר החוץ ח"כ ציפי חוטובלי (הליכוד) : "תמיד מתרגשת להיות בזוג או פרט" "זוג או פרט" עם עמית סגל ואסף ליברמן, ...
האם מורדי הליכוד יכלו לנצח את שרון? כן, אבל זה לא היה מציל את גוש קטיף
בתי דריינוף, משבר פריי לוף: איך נתניהו צלח את המשבר ולמה באמת יעלון חוטף
זוג או פרט חדש עם אחמד טיבי, על בית אל והר הבית, עם ההערכה שהקואליציה תשרוד לפחות עד 2017.
האם נתניהו ייאלץ לקצץ בתקציב הביטחון כדי לשמור על הקואליציה?
אמש, אור ליום שישי, אמור היה משרד האוצר להגיש לשרים את תקציב המדינה, כדי שאפשר יהיה להצביע עליו בשבוע הבא, בהתאם ללוח הזמנים המקורי. ביום רביעי אחר הצהריים כחלון ואנשיו עוד הסתובבו בכנסת מיואשים למדי. המחלוקת החריפה בקואליציה לא מאפשרת להסכים על המספרים ולהדפיס את ספר – או ארגז – התקציב לעיון שרי הממשלה.
בקווים גסים, הנה הבעיה: כדי להצליח לגשר בין ההוצאות להכנסות יש שלוש אפשרויות. הראשונה, לקצץ בהסכמים הקואליציוניים הנדיבים שראש הממשלה סגר, בעיקר עם השותפות החרדיות. השנייה, לקצץ בתקציב הביטחון ובתוספת האדירה, שישה מיליארד ₪, שהמערכת צמאה לה עוד מהכנסת הקודמת. השלישית, להעלות מיסים. נתניהו לא מוכן לפגוע בשותפים אם זה יפגע לו בקואליציה. על קיצוץ תקציב הביטחון הוא לא מוכן לשמוע. נשארה העלאת המיסים. אבל כחלון לא יסכים לזה לעולם. אם ייתן לכך יד, פה תהא קבורתו הפוליטית.
כיוון שהחרדים מתבצרים בסירובם לקיום ההבטחות הקואליציוניות וכחלון מיצה עד תום את האשראי הציבורי שקיבל במרץ, ההיגיון אומר שככלות הכל, יש סיכוי סביר שנתניהו ייאלץ להתנגש עם מערכת הביטחון. זו תהיה תפנית מעניינת עבור מי שבתקופתו זינק תקציב הביטחון, נשפכו 11,000,000,000 שקל על היערכות לתקיפה באיראן, וככל הנראה מי שבתקופת כהונתו גם ייגנז דו"ח לוקר. לפני פחות משנה נתניהו התנגש עם שר האוצר לפיד על התוספת לתקציב הביטחון, התנגשות שהרקע הסמוי לה היה ההשקפה של נתניהו שלפיד לא מבין באיזו שכונה הוא חי, וזו של לפיד שנתניהו מכור לאיומים והפחדות. חלפה שנה, שר האוצר התחלף, הויכוחים אותם ויכוחים, רק תקציב מאושר עדיין אין.
זה לא שככה כחלון רווה נחת. הוא לא מאושר, בלשון המעטה, מההרכב האנושי של סיעתו. מייקל אורן כתב ספר שסיבך אותו מול הממשל האמריקני, עד כדי פרסום הודעת התנערות; אלי אללוף מסתובב בכנסת ממורמר ומשועמם אחרי שלא מונה לשר; חברים אחרים בסיעה עדיין לא לגמרי הבינו איך בדיוק עובד העיקרון של משמעת קואליציונית; ועוד לא דיברנו על יואב גלנט.
שר הבינוי לא מאושר גם כך מנטילת רבות מסמכויותיו בידי שר האוצר. אבל זה לא חדש. מה שחדש הוא שלהפתעת השרים, גלנט סירב להצביע השבוע בממשלה בעד החוק הנורבגי הקטן, זה שלפיו שר יתפטר מכהונתו ויוחלף בידי הבא בתור ברשימת המפלגה. האם גלנט, מצולק מהרמטכ"לות, פיתח פרנויה וחושב שרוצים לסלקו?  או שהוא דווקא שומר אופציות לפיצול הסיעה, שבגללן חשוב לו לשמור על מקומו בכנסת? לפיד רשם בכנסת הקודמת הצלחה חריגה בשימור סיעתו כגוש אחד. נראה שכחלון יתקשה ללכת בעקבותיו, או בקיצור: לא ברור שכולנו תישאר בראש אחד.
הטון היה נחוש ושפת הגוף בוטחת כשראש הממשלה פרש ביום שני את תכניותיו: שלא יהיה לאף אחד ספק, אמר. אנחנו נעביר השבוע את מתווה הגז, ואנחנו נעביר תקציב. השבוע האחרון של המושב נועד להיות השבוע האפקטיבי הראשון של הממשלה. זה שיוכיח לליברמן והרצוג שהיא כאן, רזה אמנם אבל שרירית ומתפקדת, הקדימו להצטרף.
אבל השבוע האמיתי שעבר על קואליציית נתניהו רחוק מלשכנע שזה המצב: במקום לאשר את מתווה הגז, נתניהו ושטייניץ המשיכו לדשדש בביצת השימועים והמשפטיזציה שאליה גררו אותם לפני חודש דרעי וכחלון, ביצה שממנה ייחלצו לכל המוקדם רק בתחילת ספטמבר. תקציב המדינה לא עלה גם השבוע לממשלה.
וכאילו לא די בכל הטוב הזה, הגיע גם משבר בית-אל.
בחום של אוגוסט 2015 התנהל שחזור עייף, מיניאטורי, לא נאמן למקור, של אוגוסט 2005: במקום 10,000 מתיישבים שני שלדי בניינים, במקום התבצרות כמה ביצים תועות. פעילים מקומיים זעקו מול המצלמות לרדיפה שלטונית אכזרית בעוד מאחורי גבם עובר שר אחרי שר לביקור הזדהות. המחזה גרם לנתניהו כאב ראש. לו זה היה תלוי בו, היה מבקש לדחות ביממה את ההריסה: בשורת בג"צ הגיע אליו בבוקרו של יום הצבעות מכריע לסיום כנס הקיץ. איומי היעדרות טפטפו אליו מהאגף המשוריין של הבית היהודי. הם נגוזו ברגע שהוא הבטיח (שוב) לבנות בבית-אל. לא על שני הבניינים האלה תיפול הממשלה. עד מהרה התברר: הבתים דריינוף, המשבר פריי לוף.
ובכל זאת, אלה חדשות לא טובות לקואליציית ה-61. המושב הראשון לקיומה התנהל כולו באווירת בונקר. כל החוקים שעברו היו בעצם פעולות הגנתיות: דחיית תקציב המדינה, הגדלת הממשלה כדי למנוע מרמור בקואליציה, חוק נורבגי על מנת להרגיע את הבית היהודי וש"ס. נתניהו אוהב תמיד להבחין בין הפרוסס – התהליך הפוליטי השנוא – לפוליסי, קידום מדיניות. בלשונו שלו, זה היה מושב על טהרת הפרוסס.
 
לתפקיד השמאלן התורן של הממשלה ממונה – בחוסר התאמה משווע, וחוסר חשק – שר הביטחון יעלון. האיש שכינה את שלום עכשיו וירוס, שהבטיח שלא יהיה כאן שלום עד 2050, שבמצוות המועצה האזורית שומרון פעל להפריד בין ערבים ויהודים באוטובוסים – דווקא הוא סומן כאויב הימין. לשווא יחפשו הבדלי השקפות מהותיים בינו לבין שאר חברי הממשלה מימין.
יש שתי סיבות עיקריות שבשלהן דווקא הוא לוהק לתפקיד ציפי לבני. הראשונה היא הטינה כלפיו בליכוד. בכירי המפלגה רואים בעיניים כלות איך קדנציה שניה ברציפות הוא מסיים אחריהם בפריימריז אבל משתחל בקלילות אל המשרד הנחשק ביותר בממשלה. חלקם רואה בו נטע זר בליכוד, מפא"יניק שהגיע למפלגה בטעות ועד היום אינו דובר את שפתה. ביחסו לליכוד, יעלון עצמו לא טורח להקל על רגשותיהם: הוא הקטין למינימום את החיכוך השנוא עם פעילי המפלגה והשטח, וגם נכנס לעימותים חזיתיים עם שרי המפלגה, כמו למשל בקדנציה הקודמת, כשלקח מגלעד ארדן את כבשת הרש של המשרד להגנת העורף. ראש הממשלה, מקור כוחו הפוליטי, הוא גם מקור תסכוליהם של עמיתיו לצמרת. זו אחת הסיבות ששרים רבים מיהרו לתמוך פומבית בדו"ח לוקר, נגד עמדתו המפורשת. כשמוסיפים לזה גם את הקרב העקוב ממנדטים שהתנהל בחורף האחרון עם נפתלי בנט על תפקיד שר הביטחון, מבינים למה גם לבית היהודי דחוף להיכנס בו חזיתית שוב ושוב, במקום בנתניהו.
הסיבה השנייה היא שיותר משיעלון הוא פוליטיקאי, הוא קודם כל איש מערכת הביטחון. בשנתיים האחרונות בקריה לא נכנס אפילו לעימות משמעותי אחד עם המערכת שעליה הוא מופקד. ב"צוק איתן" אי אפשר היה להכניס סיכה בינו לבין הרמטכ"ל גנץ, בדו"ח ועדת לוקר הוא יותר אייזנקוט מאייזנקוט. אומרים שהבעיה של צה"ל היא של קצינים שמתנהגים כמו פוליטיקאים, מה שמעצבן שרים לגבי יעלון הוא שהפוליטיקאי מתנהג כמו קצין.
משהו חריג לכד את העין בהזמנה לכינוס המחזור של מורדי הליכוד, שנערך השבוע בלשכת יו"ר הכנסת. הדובר של יולי אדלשטיין כתב בהזמנה לאירוע את המילה המפורשת "מורדים", תואר שהקבוצה הלא-רשמית סירבה בתוקף לאמץ. את הכינוי הקליט הזה הדביקה לה לשכת ראש הממשלה שרון, בהשראת טלנובלה ארגנטינאית ששרפה את המסכים בתחילת העשור שעבר. "אנחנו לא מורדי הליכוד אלא נאמני הליכוד", מחו אז לנדאו, רצון וחבריהם, אבל לשווא.
"לא תמיד היה כאן כל כך צפוף", העיר בסרקזם קל השר לשעבר עוזי לנדאו בלשכת יושב ראש הכנסת. בשנתיים שבין נאום הרצליה 2003 לפינוי גוש קטיף 2005 הם התכנסו בחדרים קטנים באגף הישן של הכנסת. חלק מאלה שהחלו איתם את הדרך נטשו בהמשך לזרועותיו המפנקות של שרון. כך ענבל גבריאלי, שהזדעזעה בתחילה מהכוונה לפנות ואז. כך גם גילה גמליאל שבמו אצבעה אפשרה את צירוף העבודה לממשלה בעיתוי קריטי, ובתמורה מונתה לסגנית שר החקלאות.
בניגוד לחיבוקים והדמעות בגוש קטיף עצמו, המאבק הפוליטי שקדם להתנתקות היה כוחני, יצרי וחסר-תקדים בהיקפו ובתוצאותיו. הוא הוביל לקריעת הליכוד, לפרישה ראשונה בהיסטוריה של ראש ממשלה מכהן ממפלגתו, לכנסת מפורקת לגורמים שבה האופוזיציה המסוכנת ביותר נמצאת במפלגת השלטון והשותפים הנאמנים ביותר יושבים בספסלי האופוזיציה.
החידה ההיסטורית המסקרנת ביותר היא אם החבורה שהתכנסה שם השבוע יכלה לעצור את ההתנתקות בכלים פוליטיים. ארבעים נציגי הליכוד בכנסת ה-16 התחלקו לשלוש תת-סיעות שוות בגודלן: סיעת שרון, סיעת המורדים והסיעה החשובה מכולן: היושבים על הגדר, בראשות בנימין נתניהו. היא מנתה את רוב שרי הליכוד – כץ, הנגבי, לבנת, שלום ואחרים – אלה שתיעבו את ההתנתקות בסתר אבל תמכו בה בגלוי משיקולים פוליטיים, והדרך שלהם ליישב בין המצפן למחשבון הייתה קידום משאל עם על ההתנתקות.
מורדי הליכוד היו ברובם המכריע ח"כים אלמוניים, זוטרים, עם ייצוג נאה לחשודים או מורשעים בפלילים. חלקם נתפס, וכנראה גם בצדק, כמי שתפס טרמפ על מאבק אידיאולוגי כדי לחמוק מכותרות שליליות או לנקום בשרון משיקולים אישיים. היום זה נשמע מוזר, אבל בזמנו האגף של שרון בליכוד, שכלל את אולמרט, הירשזון ועמרי, נתפס כאלטרנטיבה הנקייה למורדים.
מתנגדי ההתנתקות היו חלשים מכדי להתייצב מול ראש ממשלה עוצמתי, עם סיוע תקשורתי ופופולריות ציבורית. לוי, שהיה המנהיג האמיתי של החבורה, הסביר להם שוב ושוב שבלי נתניהו וחבריו לא יוכלו לנצח במאבק. לא לחינם הרגע שבו היו הכי קרובים להפיל את ההתנתקות היה ליל הפוטש-בננה, שבו נתניהו איים לפרק את הממשלה אם לא יוסכם על משאל עם.
במשך 11 חודשים, מההדלפה ליואל מרקוס בפברואר 2004 ועד כניסת העבודה לממשלה בינואר 2005, ממשלת שרון הייתה תלויה בקולותיהם של המורדים. הם מצאו את עצמם על מזלג דרכים, בלי יכולת להכריע: אם ישברו את הכלים ויצביעו אי אמון בממשלה או נגד התקציב של שר האוצר נתניהו, ירתיעו את האגף המרכזי של הליכוד שתמיכתו הייתה כה חיונית. אם יתמכו בשרון, יעניקו לו זמן יקר. לזה נוסף גם שיקול שהיום נראה כמעט משעשע, אבל בזמנו היה טיעון רציני: אל תפילו ממשלה של המחנה הלאומי כי אז השמאל יעלה, אמרו אנשי שרון בראיונות ברדיו. כחלון, ארדן ושות' נקרעו בין טראומת התחייה לטראומת ימית. הם גם התקשו לאגף מימין את המפד"לניקים אורלב, יהלום וסלומיאנסקי, שנשארו בקואליציה עד שכבר היה מאוחר מדי.
אם שרון היה מנהיג את קבוצת המורדים, הוא היה מפיל את הממשלה בלי היסוס. אבל הוא לא. רמון ושריד הפנימו את התפנית ההיסטורית הרבה לפני המורדים. כשהראשונים כבר סתמו את האף ותמכו בשרון, האחרונים עוד סתמו את האף ותמכו בו גם כן.
בדיעבד אפשר להעריך שגם אם היו מפילים את הממשלה, שרון היה נישא על גבי התמיכה הציבורית בנסיגה, מייסד את "קדימה" והולך להתנתקות עם רוב מוצק בכנסת. במקום לפרק קודם את נווה דקלים ואז את הליכוד, הוא קודם היה מפרק את הליכוד ואז את נווה דקלים.
אידיאולוגיה בצד, מה השתלם יותר פוליטית? בטווח הקצר נראה היה שהחמאה מרוחה בצד של שרון. בבחירות 2006 כל מורדי הליכוד עפו מהכנסת, למעט שניים שנתפסו בזמן אמת כממלכתיים: גלעד ארדן ומשה כחלון. תומכי ההתנתקות, לעומת זאת, צ'ופרו במקום משוריין ב"קדימה" ורובם השתדרג משמעותית, מאולמרט, דרך הירשזון ועד בר-און. המסקנה אז הייתה: הציבור בישראל לא אוהב קיצוניים ולא מתלהמים.
עשר שנים אחרי, נראה שההשקעה הפוליטית הנכונה יותר הייתה דווקא בכתום. 14 מתוך 15 נאמני שרון בסיעת הליכוד ההיא אינם עוד בפוליטיקה, חוץ מח"כ ציפי לבני. קבוצת 15 המתנגדים המובהקים, שנחשבו בזמנו קיצוניים, מונה עשור אחרי נשיא מדינה, יושב ראש כנסת וארבעה שרים בממשלה. כך קרה גם לברק ושאר פורשי העבודה שהשתדרגו לטווח הקצר אבל חוסלו פוליטית בטווח הארוך. זה לא עניין של השגחה שמימית אלא של עקרון הבסיס בפוליטיקה: מי שזונח את נמל הבית שלו בזמן גאות יתקשה לשרוד בשפל.
כשביל קלינטון נבחר לנשיאות ארצות הברית ב-1992 כינו אותו הפרשנים "הנשיא השחור הראשון". תמיכתו בקהילה האפרו-אמריקנית, השורשים הדרומיים, אפילו הסקסופון, כל אלה העניקו לו את התואר. כשקוראים את אלפי תגובות הנאצה ברשת לנשיא המדינה הנוכחי אפשר להניח שבעיני כותביהן, ריבלין הוא הנשיא הערבי הראשון. זה די מדהים, בהתחשב בעובדה שהסיעות הערביות, מרצ והעבודה העניקו לו בבחירות אשתקד מספר חד-ספרתי מעליב של קולות. הן קידמו בכל הכוח מועמדים כמו מאיר שטרית, דליה איציק ובנימין בן אליעזר, שלישייה שלא הייתה מעזה לצייץ את מה שריבלין אומר בקול רם מיומו הראשון בתפקיד. הרצוג, מיכאלי, שפיר ולבני שיצאו להגן על כבוד הנשיא היו אלה שהעדיפו על פניו עבריין מושחת ואחר כך חותם הסכמי שתיקה מוזרים.
הנה שעשוע אינטלקטואלי: האם בכנסת העשרים ריבלין היה נבחר? התשובה: ספק רב. סיעתו-שלו, הליכוד, העניקה לו אז רק חצי מקולותיה. העשירייה השלישית של הליכוד, העשירייה שנוספה מאז, רחוקה מהזדהות עם המסר המורכב של הליכודניק שיושב עכשיו במשכן נשיאי ישראל. ירון "תגידו תודה שאתם יושבים פה", אורן חזן ודוד אמסלם לא היו חולמים להצביע ריבלין. במשמרת שלהם דליה איציק הייתה הופכת לנשיאת המדינה, בקולות הליכוד.
שנת כהונתו הראשונה של נשיא מדינה מגוונת יותר מהטוקבקים. ריבלין יעשה עוול לעצמו אם ילבש את החליפה התדמיתית שתופרים לו בו-זמנית מגיבי הימין ומנהיגי השמאל, איש איש מטעמיו. הוא הנשיא הראשון שהצהיר על התנגדות למדינה פלסטינית מאז אפרים קציר, הראשון שביקר בחברון לא רק למטרות ניחום אבלים, הראשון עם מנכ"ל מתנחל, הראשון שמתראיין גם למקור ראשון ולא רק ל"הארץ". למה כל זה נמחק מהתודעה? כיוון שהימין אוהב להתאכזב ממנהיגיו, וכיוון שהשמאל הופתע לטובה: "אני לא רוצה נשיא שכל היום ידבר על ארץ ישראל, שיילך לרבנים שלו, למתנחלים שלו", אמרה גלאון בין הסיבוב הראשון לשני. מבחינתה, אם בבוקר הוא נוסע למכינה בעלי ובערב מדבר בעד המיעוט הערבי, זה כבר יותר משציפתה.
כמו במלחמה המודרנית, גם בפוליטיקה, החזק הוא לפעמים החלש. לכאורה, הכוח של ח"כ בקואליציה הנוכחית גדול לאין שיעור מזה של מקבילו בממשלה גדולה יותר. קואליציית ה-61 מעניקה לכל את האפשרות להפיל ממשלה. בקואליציה של 66-67 ח"כים, חבר כנסת יכול להצביע נגד תקציב, לערער את יסודות הממשלה, לקלקל את האווירה ולקרב את נפילתה בשוטף פלוס חצי שנה. טביעות אצבעותיו לא יהיו על המהלך. זו לא תיאוריה: אלה בדיוק הדרכים המתוחכמות שבהם ראשי מפלגות בקואליציה הקודמת של נתניהו קרבו את קיצה. חיסול בחתימה נמוכה.
אבל בממשלה האנורקטית הנוכחית, הכוח כל כך גדול, שמי שישתמש בו ייזכר לנצח על ידי מפלגתו כמפיל הממשלה. כשמירי רגב, אריה דרעי, בצלאל סמוטריץ או חיים כץ מאיימים להצביע נגד התקציב, הם מציעים להפעיל נשק גרעיני שקרינתו תחסל אותם עצמם. הסיכוי שזה יקרה נמוך.
ולכן בסוף, אחרי קיץ הביל ומתיש, נטול פגרה, יאושר כנראה תקציב המדינה בכנסת. בגלל התקציב הדו-שנתי זה כבר מבטיח, תיאורטית, את קיומה של הממשלה עד מרץ 2017, המועד החוקי האחרון שבו ניתן לאשר את התקציב הבא. לנתניהו זה לא הספיק, ולכן הוא דחף בכל הכוח עד השבועות האחרונים לתקציב תלת שנתי, שיביא את הממשלה למרץ 2018.
זה לא הסתייע בגלל התנגדות של כל השותפות הקואליציוניות. אולי עזר גם הנימוק שסיפק נפתלי בנט. בחורף הבא הממשלה תציין שנה וחצי בלבד לקיומה, טען באוזני נתניהו. זה מוקדם מדי ללכת לבחירות, ולכן הסיכויים שלך להעביר אז תקציב דו שנתי לא רעים – והופה, הנה פתאום ממשלה שתוחלת חייה מתקרבת לארבע שנים. לעומת זאת, אם תעביר תקציב תלת שנתי, זה כמעט מבטיח את קיומן של הבחירות אחרי שנתיים וחצי כהונה בלבד.
היחסים בין ראש ממשלה ושר אוצר אולי לא קובעים את תוחלת החיים של הממשלה, אבל לבטח משפיעים על איכות החיים שלה. שרון ונתניהו תיעבו זה את זה ב-2003, אבל שיתוף הפעולה ביניהם הבטיח את קיום הקואליציה לשלוש שנים תמימות. עשור אחר כך, החשש של נתניהו מלפיד הוביל לסיכול יוזמת הדגל של מע"מ 0 ובעקיפין גם לבחירות חדשות.
ואיך הזוגיות בין נתניהו וכחלון? בינתיים טוב, תודה. ראש הממשלה העניק השבוע גיבוי פוליטי מקסימלי לשר האוצר שלו. הוא צילם הצהרה משותפת בפתח ישיבת הקבינט, סייע למאמצי השכנוע של הסיעות החרדיות, פעל אצל שרי הליכוד לריכוך ההתנגדות.
לא שהיחסים בין נתניהו וכחלון טובים במיוחד: נתניהו מעולם לא העריך במיוחד את שר האוצר שלו, וכחלון סבל מאוד מהעבודה עם ראש הממשלה שלו, עד כדי התפטרות. בבחירות האחרונות התנהל ויכוח ער בשאלה על מי ימליץ כחלון, אבל לא היה ספק את מי הוא מעדיף אישית, וזה היה דווקא הרצוג.
אבל כאן יש חישוב פוליטי מורכב יותר: בניגוד לעבר, שר האוצר הנוכחי לא מעוניין בתפקיד ראש הממשלה, ובכך מפחית משמעותית – טוב, אולי זמנית – את רף הפרנויות בלשכת נתניהו. בניגוד ללפיד, נתניהו לא חושב כרגע שהישגים לשר האוצר עלולים לסכן את שלטון הליכוד. סיעתו הנוכחית של כחלון לא מתגלה כגליק יוצא דופן, וספק אם הוא ירצה לעבור שוב את החוויה המפוקפקת של ריצה ברשימה עצמאית ועם מועמדים עצמאיים מדי. ההיסטוריה לא מאירה פנים למפלגות מרכז חדשות.
נתניהו, מנגד, זוכר היטב שכחלון הוא מרכז הכובד הנוכחי של המפה הפוליטית. ברצותו, הוא יכול לפרק את הממשלה בכל עת ולחבור ללפיד למפלגת מרכז כלכלית שתכפה לכל הפחות רוטציה על נתניהו. איחוד עם הליכוד, לעומת זאת, יביא את הסיעה לארבעים מנדטים בכנסת הנוכחית ויעניק לה קלף כלכלי חשוב בבחירות הבאות, קלף שלא יכלה כלל להשתמש בו בחורף האחרון.
נתניהו הציע כבר כמה פעמים לכחלון לחזור לליכוד. העניין הוא שכמו ליברמן, בנט ואחרים, גם כחלון לא מגלה סימני געגוע מיוחדים לסיוט היומיומי של חיזור אחר פוקדים בהתיישבות ובתעשייה האווירית ותקרת זכוכית מבטון העונה לשם נתניהו. גם מתפקדי הליכוד לא ממהרים לסלוח לבנים אובדים שהחליטו לחזור, ויעיד צחי הנגבי, שביקום מקביל, בלי לעזוב לקדימה, היה היום מועמד רציני לשר החוץ. כחלון מכיר את הליכוד היטב, אולי יותר טוב מנתניהו. זו הדילמה שתלווה אותו לפחות עד מרץ 2017.
הבוקר בגל"צ ערכנו, ירון דקל ואני, ראיון נדיר עם בנימין נתניהו ואהוד ברק לרגל יציאת הסרט החדש "מבצע סבנה", שישודר בחודש הבא בקשת:
43 שנים אחרי מבצע סבנה, וכשיוצא סרט חדש על אותה פעולה נועזת של סיירת מטכ"ל, ראש הממשלה בנימין נתניהו וראש הממשלה לשעבר אהוד ברק מספרים על כך בראיון מיוחד לירון דקל ועמית סגל. בשחרורו של מטוס סבנה, שנחטף על ידי ארבעה מחבלים מארגון "ספטמבר השחור", היה ברק מפקד סיירת מטכ"ל ונתניהו מפקד חוליה.
בשיחה הבוקר (חמישי) סיפר ראש הממשלה נתניהו על הרגע שנחרט בזכרונו. "עמדתי על כנף ימין של מטוס סבנה עם חיילי. נתנו מכה ופרצנו לתוך המטוס", נזכר נתניהו, "אשה צעירה היתה רכונה עם כדור ברקה והכדורים שרקו סביבנו. ראינו את המחבלים רצים לקדמת המטוס אחרי שירו בנו, ופרצתי פנימה לרדוף אחריהם. מרדכי רחמים הרג מחבל אחד וחייל אחר את השני".
נתניהו אמר בראיון כי כל האירוע, מתחילתו עד סופו, לקח כ-90 שניות. "חיפשנו את שתי המחבלות והחשש הגדול ביותר שלנו היה שיחברו את המטען שהניחו וכל המטוס יתפוצץ", סיפר, "במהלך החיפוש אחר המחבלות הפנה אחד הנוסעים את תשומת לבי והראה לי היכן יש מחבלת. תפסתי אותה בראשי, תלשתי פאה נכרית מראשה ודרשתי ממנה לדעת איפה חומרי הנפץ. מרקו אשכנזי בא לסייע בעניין, הוא רצה לשכנע עם אקדח דרוך. הוא סטר על לחייה וכתוצאה מזה נפלט כדור שפגע בה ופגע בי".
בשעות המעטות בהם התאמנו למבצע, שר הביטחון דאז משה דיין ניהל משא ומתן לשחרור חיילים. אהוד ברק, שכאמור היה מפקד הסיירת באותו זמן, אמר בראיון לגלצ כי חשש שהמשא ומתן יכול להתפרק. "חששתי מזה, אבל לא הייתה לזה שום השפעה", אמר, "בשלב מסויים דדו, יחד עם טליק, גנדי וכמה רל"שים שלהם ביקשו לראות איך אנחנו משתלטים על מטוס. עשינו להם הצגת תכלית וזה מה ששכנע אותם שאפשר לאשר".
בשיחה הבוקר אמרו השניים כי לא הייתה אפשרות צבאית לשחרר את גלעד שליט במבצע דומה, ולכן נאלצו להסכים לעסקה. "אף אחד לא משחרר אף אחד אם יש לך יכולת לבצע פעולה צבאית ואתה לוקח את הסיכון", אמר נתניהו בראיון המיוחד. אהוד ברק הוסיף: "אילו היתה נקודת זמן שבה היה מספיק אינפורמציה ותכנית פעולה סבירה לנסות להוציא את גלעד שליט – הפעולה היתה מתגלגלת ללנסות להוציא אותו. הדבר הזה לא התקיים".
ברק ונתניהו התייחסו בראיון גם לאפשרות שישובו בעתיד לשתף פעולה.  כששאל ירון דקל את נתניהו אם היה רוצה לראות את ברק חוזר לזירה הפוליטית, התערב ראש הממשלה לשעבר ברק ואמר: "ירון, סיכמנו שאתה לא מדבר על פוליטיקה". ראש הממשלה נתניהו הוסיף בעצמו: "אתם לא יכולים להתאפק".
הסרט "סבנה", אותו יצרו נתי דינר ורני סער, מגולל את סיפור חטיפת מטוס סבנה לפני 43 שנה על ידי ארבעה מחבלים מארגון "ספטמבר השחור". המטוס שוחרר כאמור על ידי לוחמים מסיירת מטכ"ל, מחופשים לטכנאים. במהלך המבצע הרג הכוח הישראלי שניים מהמחבלים, ושחרר את הנוסעים, במחיר חייה של אחת הנוסעות. להקרנת הבכורה השבוע הגיעו נתניהו, ברק ושמעון פרס שכיהן בזמן המבצע כשר התחבורה.
כשבנימין ושרה נתניהו הלכו מדי פעם לקולנוע בכהונה הראשונה, בשנות התשעים, הם נהגו להתלונן שלעולם לא יידעו מה הסוף של הסרט. השב"כ, צרוב רצח רבין, היה מגניב אותם לאולם אחרי שהאורות כבו, ומוציא אותם חמש דקות לפני שהם נדלקו מחדש. השבוע השב"כ דווקא איפשר לראש הממשלה להישאר, אבל את הסוף של הסרט שבו צפה יחד עם עוד 500 איש בסינמה סיטי בירושלים הוא ממילא מכיר כבר 43 שנה.
הפקת 'סבנה' הושיבה את נתניהו, ברק ופרס זה לצד זה בשורה אחת והפגישה אותם עם דמויותיהם הצעירות ביממה הדרמטית ההיא על המסלול בנתב"ג. זוהרו של מבצע החילוץ ההרואי הועם באור היקרות של מבצע אנטבה, ארבע שנים אחר כך. העיבוד הקולנועי החדש של נתי דינר וקשת מחזיר את הכבוד למבצע סבנה, וגם ל-16 הצעירים, כמעט ילדים, שהשתלטו על המטוס בסרבלים לבנים.
מקומץ הלוחמים שפרץ למטוס יצאו שני ראשי ממשלה, סגן רמטכ"ל וראש מוסד אחד. התמונה של ברק על כנף המטוס, מעל גופת מחבל הרוג, הייתה מרכיב מרכזי במסע הבחירות של 1999: בסיועה הוא ביצר את דימוי הגבר-גבר, והדיח את המפק"צ נתניהו, שהתחבא בשולי הפריים, ירוי בזרועו.
כשפרס מודה לנתניהו על חלקו במבצע, וכשברק ונתניהו משחזרים יחד את 90 שניות המבצע, אתה תוהה מה ביניהם העיקר ומה הטפל: האקדחים על סבנה או הסכינים בבחירות. האם הבחירות היו רק משחק כוח בין שני חברים לנשק, או שהמאבק על ראשות הממשלה הפך את סבנה לזיכרון נעורים מעומעם? ביחסים המורכבים בין נתניהו וברק אפשר לאתר עד היום את עקבות סיירת מטכ"ל.
"לא תמיד יוצא לך סבנה", אמר נתניהו בגילוי לב בנאום שאחרי, ואפשר היה לשמוע שם לא את הסגן הצעיר מ-1972 אלא את ראש הממשלה שחתם על טופסי שחרור של אלף מחבלים ב-2011. חוליית החוטפים דרשה אז את שחרורם של 300 מחבלים בתמורה לכ-100 הנוסעים. אחרי האינפלציה הדוהרת בחיי חטוף ישראלי, מה שנתפס בשנות השבעים כמחיר בלתי נסבל היה נחשב היום מחיר מבצע: במחיר של גלעד שליט אחד ב-2010 אפשר היה לשחרר ב-1972 שלוש סבנות ועוד יישאר עודף. האם נתניהו וברק, או נתניהו ויעלון, או אולמרט וברק היו מורים היום על אותו מבצע עתיר סיכונים, שבכלל השתבש לחלוטין ורק בנס נגמר ללא נפגעים?
הכוכבת הלא מוכרזת של הסרט לא הוזמנה לבכורה. קוראים לה תרז הלסה, והיא המחבלת שנוטרלה על ידי ביבי הצעיר רגע לפני שהפעילה את חגורת הנפץ על גופה בחזית המטוס. "הפעולה מאוד הצליחה כי בכל מקום שהלכת אחר כך היו מדברים על העם הפלשתיני", היא אומרת בסיום הסרט. הזמן מקצר את הטווחים: שלושה שבועות בלבד אחרי סבנה הגיע הטבח של קוזו אוקומטו בנתב"ג; ארבעה חודשים מאוחר יותר בא תורו של טבח הי"א במינכן. שתי המחבלות שוחררו בעסקת ג'יבריל.
בעברית שוטפת, פרי ילדותה בעכו, הסבירה הלסה למה ראוי היה לפוצץ 109 בני אדם כדי להילחם ביישות הציונית. "לחיות בהשפלה זה לא חיים, עדיף למות עם הראש שלך למעלה", ספדה למפקד המבצע, עלי טהא אבו-סנינה. ואז הגיע הרגע המדהים, האבסורדי מכולם בסרט, והוא לא התרחש על המסך: בחסות החשיכה, קומץ של צופים מחא כפיים לדברי השטנה של המחבלת. מעניין אם ברוח הסולידריות עם מאמא תרז, היו מוחאים כפיים גם לניסיון השתלטות של מחבלים על האולם שבו ישבו יחד עם שלושה ראשי ממשלה בערב ירושלמי קריר.
מחשבות האיחוד של גלאון וחשבון הנפש הקולני של מחנה השמאל
ח״כ שלי יחימוביץ׳ מתארחת בזוג או פרט ומספרת על המפגש עם משפחת תשובה בסלון שלה, על בני ציפר ועל דיבורי האחדות.
איפה טעיתי, ומה זה אומר על נתניהו
התשובה הניצחת והעצובה לטיעון החלול: "ומה אם גלעד שליט היה הבן שלך"?
תחושת מחנ"צ: הרצוג ונתניהו רוצים אחדות אבל חוששים מלבני ויחימוביץ' ומ"החוצפן" לפיד
למה דן חלוץ רצה לפטר אותי ואיך זה קשור לחוק הצינון הכל כך מושמץ וכל כך נכון
עמית ואסף מארחים את חיים ילין ומסכמים את אירועי השבוע החולף - ההסכם עם איראן (ולמה מפלגתו החליטה לתקוף את רה"מ על כך), יחסי האופוזיציה והקואליציה וגם- איך עמית ואסף ...
הבחירות ב-2155 ציוצים: מפיזור הכנסת ועד השבעת הממשלה
"פוליטיקה מעניינת אותי פחות מכשהייתי ילד" – ראיון לנדב בורנשטיין לרגל עליית האתר
ליברמן מבטיח לא לשבת עם נתניהו, לפיד בפניה אסטרטגית ימינה ומנדלבליט חותר לצלאח א דין
האם בנימין נתניהו התקשר אליך, שאלתי שלשום את אביגדור ליברמן, דקות אחרי שהתפרסם הדיל שלו עם הליכוד על הוועדה למינוי שופטים. לא דיברנו מאז שהתפוצץ המו"מ הקואליציוני, השיב. היו מתווכים, אמר, ואחרי דקה הוסיף: מן הסתם רובם מתווכים מטעם עצמם. במערכת הפוליטית כולה,
צחי הנגבי דווקא נשלח לליברמן ברשות ובסמכות. בשבוע שעבר הוא נפגש עם יו"ר ישראל ביתנו והציע לו מטעם נתניהו לייצר בלוק שיכתיב את הרכב הוועדה. היה במהלך היגיון: ליברמן ונתניהו הצליחו בתרגיל דומה להשחיל לוועדה את אורי אריאל ודוד רותם ב-2009; לפני שנתיים נפלו קורבן לאותו עוקץ וקיבלו בוועדה את לבני והרצוג. ליברמן ביקש לשקול. ביום שלישי הוא נתן אור ירוק למהלך. הנגבי היה הגון מספיק כדי להזהיר אותו: הפעם הביקורת לא תהיה עלינו, אמר, היא תהיה נטו עליך, שנתת לממשלה רוב, ועוד למהלך נגד בית המשפט העליון. אני יודע, השיב ליברמן. נלך על זה בכל זאת.
הנגבי נשלח לעדכן את יושב ראש האופוזיציה. הוא צלצל אליו שלשום בצהריים, דקות אחרי הניצחון במליאה על הקואליציה. החגיגות של הרצוג הסתיימו במחי שיחת טלפון אחת. לא פוליטיקאי מחודד כמוהו יחמיץ את המשמעות. לזה הצטרפו הידיעות על צוות המשא ומתן שהקים ליברמן מול משרד האוצר, על האפשרות של תמיכה בתקציב תמורת סיוע לעולים בכמה סעיפים שחשובים לישראל ביתנו.
זה דבר אחד להיאבק בממשלה עם 59 ח"כים נחושים, ודבר אחר להילחם בה כשנראה שאחד המרכיבים קורץ לכיוון נתניהו. אם ליברמן מאותת שהוא נכון למו"מ, הרבה יותר קשה ללכד אופוזיציה שראשיה גם ככה לא מסכימים לשבת בחדר אחד זה עם זה.
ליברמן הכי פחות התרגש מהדיל שחתם עם נתניהו. הוא מצהיר שניסיון ההשתלטות המשותף על הוועדה למינוי שופטים היה שילוב אינטרסים לצורך אידיאולוגי משותף, לא התקרבות של מילימטר לממשלה. אז איך הוא מוכן לשקול בכל זאת את אישור התקציב, המהמורה מספר אחת של כל ממשלה באשר היא? ליברמן מסביר, ואפשר לא לקבל את זה, שמה שיהרוג את הממשלה זה לא התקציב אלה הקזת דם יומיומית בין שותפיה.
בניגוד לליברמן, בליכוד משוכנעים שהצטברות הסימנים האלה מעידה שהקואליציה דווקא במגמת התרחבות. ללכת לאופוזיציה זה לא קל, מסביר הנגבי. לשבת שם עם איימן עודה וזהבה גלאון זה כבר סיוט. בעוד שלושה שבועות תגיע הפגרה. יו"ר הקואליציה משוכנע שהחודשיים השקטים שהיא תביא בחובה ירגיעו כל תסיסה שהותירו עשרת הימים האחרונים, על מבוכת הגז, הפיג'מה של שטייניץ וההפסד במליאה.
אגב, ליברמן הגיע שלשום למזנון הכנסת עם דוד גודובסקי. דאוד, ראש המטה הותיק, בעל שפם אימתני, נעצר בחורף האחרון במסגרת פרשת השחיתות הגדולה. ההחלטה של ליברמן לסעוד צהריים לעין כל במחיצתו לא מקרית.
בית אביחי
מבעד למסך הערפל של בחירת היועץ המשפטי הבא לממשלה בולט שם אחד, השם שאליו יתכנסו בסוף ראש הממשלה וכמעט בוודאות גם שרת המשפטים: אביחי מנדלבליט.
נתניהו תומך בו מסיבות ברורות: מנדלבליט ידידותי למשתמש. הוא גם פרקליט, אבל גם לא גדל בשדות משרד המשפטים העוין. גם אלוף במיל' וגם שוחה בפוליטיקה וגם חייב לנתניהו.
הבית היהודי רוצה במנדלבליט בגלל ההסתייגות שלו מאקטיביזם ייעוצי. הוא מונה למזכיר ממשלה כמעט כאויב העם של המתנחלים אבל מאז נרגעו מאוד חששות שני הצדדים. רק בשבוע שעבר ישב עם שקד וח"כ לשעבר אורית סטרוק לפגישה ארוכה בסוגיות בניה והריסה ביו"ש. לא יזיק גם יועץ משפטי שכבר ישב בכמה בורות ואישר החלטות ששיגרו בסערה השמיימה מחבלים בכירים ברחבי המזרח התיכון.
האם זה יקרה? הניסיון מלמד שבדרך כלל המועמד הראשון ליועץ משפטי לא מתמנה בסופו של דבר. בסיבוב הקודם נתניהו ונאמן שיגרו את בלון הניסוי של נעם סולברג כדי להחליק תחתיו את יהודה וינשטיין. מני מזוז נבחר ב-2004 ליועץ כמועמד אנונימי ונוח לשרון ולפיד אחרי שאלי זוהר שימש לו ככוח רתק ראשוני.
מנדלבליט, ככל הידוע, הוא לא המקרה הזה. אם לא יצוצו בדרכו בעיות הוא יהיה המועמד שהליכוד והבית היהודי ירצו לראות בלשכה בצלאח א-דין. העניין הוא, שכרגיל זה לא כל כך פשוט. היועץ הנוכחי וינשטיין כבר מערים קשיים על מינויו בגלל המעורבות בפרשת הרפז כפרקליט הצבאי הראשי (קצת מוזר, אגב, לאור המעורבות המביכה של וינשטיין עצמו בפרשה).
לא רק פרשת הרפז: גם נשיא העליון לשעבר גרוניס, יו"ר ועדת האיתור, לא מחויב במיוחד לשקד או לנתניהו. מהומה גדולה תקום סביב הניסיון של נתניהו למנות משרת אמון שלו לתפקיד החשוב ביותר בשירות הציבורי. זה יהיה קרב מכוער, והפעם מנדלבליט עלול למצוא עצמו לא בתפקיד היועץ שנותן אישור, אלא בתפקיד הנפגע הבלתי מעורב.
ימינה והלאה
הנה סדר היום של נפתלי בנט בשבוע האחרון: השתתף באירוע של תנועת "האמת שלי", התשובה הימנית ל"שוברים שתיקה"; שיבח את מח"ט בנימין שירה במיידה אבנים והזכיר לכולם את הילדה אדל ביטון ז"ל; הגיש אי-אמון על רקע "חוסר הביטחון של אזרחי ישראל ביו"ש ובגולן", נכנס חזיתית בהחלטת מועצת זכויות האדם של האו"ם; אפשר את אישור חוק ההזנה בכפייה וושקל ברצינות תמיכה בעונש מוות למחבלים.
האמת היא שזה לא בנט, אלא דווקא אחיו לשעבר, יאיר לפיד. רק תמונה שלו נוטע עץ זית במגרון חסרה להשלמת סדר היום התקשורתי של מנהיג מפלגת ימין. השבירה הפראית ימינה בולטת במיוחד על רקע התקופה המקבילה אשתקד, כשהיה שר האוצר: הוא סיכל אז את חוק הלאום, איים לעזוב את ממשלת נתניהו אם לא יינקטו צעדים של ישראל מול הפלסטינים, טען שהכסף נמצא "בין יצהר לאיתמר".
המהלך האסטרטגי של לפיד הבשיל בבחירות האחרונות, כשנזכר שוב כמה הציבור הישראלי ימני  – או יותר נכון, כמה הוא מאוד לא שמאלני – וכמה תמיכת השמאל היא משענת קנה רצוץ. שמונת המנדטים שאבדו לו החורף הם ברובם דתיים או מסורתיים, מהאגף הרך של הבית היהודי, הליכוד וכולנו.
כדי להגיע לראשות הממשלה לפיד מתכוון לדבר אליהם בימנית. מי שרק לפני שנתיים תמך בהתלהבות במו"מ עם אבו מאזן כבר דיבר לאחרונה, ועוד ידבר בקול, על חוסר התוחלת במו"מ ישיר. זו רעידת אדמה של ממש, אם בבחירות הקרובות שני המתמודדים המובילים על ראשות הממשלה לא יתמכו במו"מ עם הפלסטינים.
השבוע האחרון חייך ללפיד: הוא הכניס לנתניהו עם בג"צ אפקטיבי על מינוי ליצמן לשר, הנחיל לממשלה הפסד ראשון במליאה ובעיקר בידל את עצמו מהבית היהודי והליכוד כששתי המפלגות האלה נכנעו לחרדים בנושא הגיור ובתי הדין הרבניים. יש בריכה ענקית של מצביעי ימין-לייט, דתי-לייט, לפיד מתכוון ללגום ממנה ככל שיוכל.
מי שזיהה את הילד בתמונה כנראה צורך חדשות בתדירות גבוהה, או לפחות מספיק כדי לזהות שמדובר בעמית סגל, הכתב הפוליטי של חדשות 2. לכבוד עליית האתר שלו, הפגין הכתב הומור עצמי עם סרטון ויראלי שיצר עם חבריו למערכת עודד בן עמי ומשה נוסבאום. בראיון ל"חי בלילה" הוא מסביר מה נוכל למצוא באתר שלא נוכל למצוא בשום מקום אחר
אחד הסרטונים שבידרו אותנו היום ברשת, הוא כמובן הסרטון הויראלי שבו נראים משה נוסבאום ועודד בן עמי, אנשי חדשות ערוץ 2 הרציניים והמעונבים, כשהם מפצירים בכתב עמית סגל לפנות את חפציו משולחן המערכת. מי מכם שפספס את הסרטון המלא מוזמן לצפות בו כאן. בראיון ל"חי בלילה" עמית סגל מספר על האתר החדש שלו, שעומד מאחורי הסרטון ההיתולי שאליו התגייסו חבריו למערכת.
"אנחנו רגילים לצרוך פוליטיקה בפלטפורמות שמוגבלות במקום כמו טוויטר", מסביר סגל, "יש משהו בלרכז את כל הידע הפוליטי כך שיהיה יותר נוח לחפש וגם כדי שאוכל לחזור אחורה ולראות איפה טעית ואיפה צדקתי". אחרי אמירה כזו, לא התאפקנו מלשאול את עמית איפה הוא אכן חושב שהוא טעה. "הערכת חסר של נתניהו בעיקר, כנראה שפוליטיקה הוא מבין לא פחות טוב מאיתנו".
עוד באתר של סגל ניתן למצוא אוסף של קטעי עיתונות מודפסים ומצולמים מתוך העשייה העיתונאית שלו ואפילו קטעי ארכיון משעשעים מילדותו. "זה מצחיק שפוליטיקה היום הרבה פחות מעניינת אותי, ממה שהיא עניינה אותי בילדות". צפו בראיון מלא הומור עצמי.
חצי שנה של מערכת בחירות, פיזור כנסת, תשדירים, פריימריז, הקמת מפלגות, באנרים, מינויים, מבוכות, סקרים, מדגמים, תוצאות אמת, ספינים, מו"מ קואליציוני וממשלת 61 – כל זה ב-2155 ציוצים.
זה התחיל בשעת לילה מאוחרת של ערב עגום עם הציוץ "בחירות", ונגמר בשעת לילה מאוחרת של ערב עגום עם השבעת אחרון שרי הממשלה. מעניין תמיד לראות את העלילה מתפתחת בקצב של 140 תווים. עלילה ארוכה, ואיך זה נגמר בסוף, כולכם יודעים.
כהונתו של דן חלוץ כרמטכ"ל שהותנעה לפני עשור בדיוק הייתה רק תחנת ביניים הכרחית. היא נועדה למלא את התפקיד של חביות בייצור יין או מכללות לשחקן כדורסל: הכשרה והשבחה. התפקיד הבא כבר היה כתוב על הקיר: שר הביטחון בממשלת שרון השלישית, זו שאמורה הייתה לקום אחרי ההתנתקות ונטישת הליכוד. חלוץ היה המועמד המושלם: גם טייס, גם ימינה מהמרכז, גם מזרחי. גם ובעיקר פוליטיקאי.
כבר בשנת 1981, בעודו טייס פעיל בחיל האוויר, הוא שיגר מכתב תמיכה לראש הממשלה בגין, שבו תקף במילים קשות את יו"ר האופוזיציה דאז שמעון פרס, על רקע השמדת הכור בעיראק. ביום הפריימריז בליכוד ב-2002 בין שרון לנתניהו השתתף – כמפקד חיל האוויר – במסיבת העיתונאים שבה השמיע שרון את קריאתו המפורסמת: "לכו להצביע". באביב 2005 מונה על ידי שרון לרמטכ"ל ומיד מיהר לפרוע את השטר. בוקר אחד שאל אותו רזי ברקאי בגלי צה"ל אם הוא תומך בהתנתקות שאותה אמור היה להוציא לפועל. אני מכיר את רזי: הוא שאל את השאלה כדי לקבל את ה"אתה בטח לא מצפה שאעסוק בשאלות פוליטיות" הקבוע מקציני צבא. חלוץ היכה אותו ואת המאזינים בהלם: אם לא הייתי תומך בזה לא הייתי עושה את זה, אמר. שבוע לפני הפינוי נפגש עם בכירי חדשות 2, והודיע להם שלא יסכים לבניית אולפן בנווה דקלים. "בשביל מה אני צריך את זה?", אמר להם. "לא רוצה שתראיינו לי 24 שעות ביממה מתנחלים בכיינים".
בדרך, הוא לא בחל באמצעים. מפקד גל"צ לשעבר אבי בניהו סיפר השבוע בכנס של מקור ראשון שחלוץ דרש להדיח כתב בתחנה בגלל שהוא "מעצבן אותו כל בוקר" בסיקור ההתנתקות. הכתב הזה הוא אני. בניהו סירב, כמובן. הוא סיפר לי על זה רק לאחר שנתיים, כשאיש משלושתנו כבר לא היה בתפקידו המקורי.
אגב, בהזדמנות חגיגית זו אפשר לספר שזו הייתה הנזיפה המטכ"לית השנייה שספגתי אז. שנה וחצי קודם לכן, כשרמזי התנתקות ראשונים החלו לזלוג מלשכת ראש הממשלה, הגיע בוקר אחד רב אלוף משה יעלון לוועדת החוץ והביטחון. אחד מחברי הכנסת יצא מהוועדה עם פתק ששמור אצלי עד היום, והושיט לי אותו. היה כתוב בו הציטוט שיהפוך למטבע לשון: "נסיגה חד צדדית – ניצחון לטרור. אולי נחסוך גדוד אבל נצטרך להשקיע אוגדה". מיהרתי לשדר שהרמטכ"ל תוקף את הכוונה לפנות את גוש קטיף. כעבור חמש דקות פרצה מהחדר דוברת צה"ל דאז, רותחת ונזעמת. היא לא רצתה להסתבך עם לשכת שרון. במהדורת 11:00 כבר שודרה הכחשה חגיגית מטעם לשכת הרמטכ"ל.
כפי שאפשר להתרשם מהנימה המתנצלת-משהו בנאומי נתניהו, הוא מזהה היטב את החולשה שנולדה לפתע השבוע במעמדו הציבורי, דווקא בנקודת החוזק הבולטת שלו בכל הקריירה הפוליטית, הנקודה, איראן. כסנסור מיומן של דעת הקהל הוא מזהה אחיזה מסוימת לטענה של יאיר לפיד לפיה יחסיו המעורערים עם אובמה והתנהלותו בשנים האחרונות סייעו לכישלון מאמצי הבלימה של האייתולות.
ראש הממשלה מזהה בלפיד את היריב הפוליטי המרכזי שלו. הקריאה של יו"ר יש עתיד להתפטרותו מוציאה אותו מדעתו והוציאה ממנו כבר שלוש התייחסויות פומביות השבוע, צעד נדיר למי שמנסה בעקביות לא להתייחס לשאר 119 חברי הכנסת. בשיחות סגורות יש לו כינוי חדש למי שהיה שר האוצר שלו עד לא מזמן: "החוצפן".
על העמדה של הרצוג השבוע בנושא האיראני יש לנתניהו דווקא מילים טובות, מה שמעורר שוב חשדות אחדות ישנים. פתאום יו"ר העבודה כבר לא חושב שההסכם סביר ושאפשר לסמוך על אובמה, כפי שגרס פומבית ערב הבחירות; פתאום נתניהו מחליף שלשום בכנסת את ה"אנחנו או הם" ל"תלמידי ז'בוטינסקי ובן גוריון צריכים לשלב כוחות". פתאום שיירת יו"ר האופוזיציה (שתי מכוניות, ובכל זאת – שיירה) עושה דרכה בלילה למשרד ראש הממשלה.
תזכורת קצרה לעלילות האחדות: במהלך מערכת הבחירות שני הצדדים לא רצו באחדות. בהרכבת הממשלה, באביב, הרצוג רצה מאוד אבל נתניהו לא הסכים לשמוע. לאכזבתו של הרצוג, נתניהו אפילו לא טרח לזמן אותו הרצוג לעדכון בטחוני כיו"ר אופוזיציה. אבל אז ליברמן החליט לנטוש: נתניהו הבין שהוא חייב להרחיב את הממשלה והתחיל לדבר בפומבי על כך ש"61 פלוס זה הכי טוב". הרצוג, בתפקיד הפלוס, קיבל תיאבון והעלה דרישות: רוטציה, והשלכת הבית היהודי. מה שיצא מזה הוא קואליציה רעועה ואופוזיציה מרוסקת. ליברמן צופה בחירות בסוף 2015; לפיד חולק עליו: הוא רואה בחירות חודש אחר כך, בינואר 2016. נתניהו והרצוג מאוחדים ברצון לבלום בחירות חדשות.
ולכן, בתום טנגו ארוך, השניים קרובים זה לזה יותר מאי פעם בשנה האחרונה. הרצוג יסתפק ב"שותפות של אמת בשלטון" – הו, איזה דו-משמעות פרוידיאני. הוא ירד מעץ הרוטציה זה מכבר. נתניהו מוכן להצעה נדיבה, ובכנסת כבר דיברו השבוע על תיקי החוץ והביטחון גם יחד. הבעיה העיקרית שוכנת כרגע במחנה הציוני: נתניהו רואה בסיעה הזו הרבה גורמים רדיקליים שיהפכו את השותפות לסיוט. הרצוג לא שונה ממנו מאוד בניתוח המצב. לכן הוא לא יילך על אחדות בלי שיקבל אישור משלי יחימוביץ' וציפי לבני. הראשונה נזהרת שלא לשלול על הסף ממשלת אחדות, אבל סביר שתתנגד ותהפוך הצטרפות כזו לעילה להדחת הרצוג; לבני מביעה התנגדות בפומבי אבל קשה לראות איך תעדיף כהונה משמימה של ח"כ על פני תיק בכיר.
הדד-ליין, בכל מקרה, איננו עכשיו, אלא סביב תקציב המדינה: או לפני, כשהמחנה הציוני בגיבוי ההסתדרות יציל את הממשלה מנפילה בתמורה לתקציב חברתי יותר; או אחרי, כשהליכוד יציע לגאול את המחנ"צ מייסורי אופוזיציה של לפחות עוד שנה וחצי. "זה לא בא לי ולא מושך אותי", ניסה שלשום הרצוג לשכנע חברים מסיעתו שחשדו בו בבישול ממשלת אחדות. הם, משום מה, סירבו להשתכנע.
בשנים 2006 עד 2011 היה כמעט בלתי אפשרי להביע עמדה נגד שחרור גלעד שליט "בכל מחיר". צעדות הדגלים, הדיון הציבורי המוטה, ההתגייסות חסרת הרסן של עיתונים כדוגמת "מעריב" שהפכו פוסטר של המאבק – כל אלה דיברו רק על צד התמורה, הלא היא "רוצים אותו בבית, רוצים אותו עכשיו" ולא על המחיר: שחרור של מאות מחבלים רוצחים.
כשבליל סתיו קריר באוקטובר 2011 התכנסה הממשלה לדון בשחרור מחבלים שרצחו 619 (!) ישראלים, הזמן שהוקדש למעשי הרצח ולרוצחים המתועבים האלה לא הגיע אפילו לפסיק מהעיסוק בחזרתו המבורכת כמובן של גלעד שליט הביתה. גם הטיעון ששחרור מאות מרצחים ייתן רוח גבית לטרור כמעט נמחק מהפרוטוקול בזעם. כל מי שהתנגד (רשימה חלקית: אהוד אולמרט, ציפי לבני, אביגדור ליברמן, בנימין נתניהו עד שקרס לחלוטין תחת הלחץ הציבורי) נתפס כציניקן קר לב, תומך במות גלעד, שנושא באחריות ישירה לחטיפה. הטיעון המנצח, הסופי, שהושמע לראש הממשלה ולשרים היה: "ואם זה היה הבן שלך"?
זה טיעון שממחיש יותר מכל את הטירוף שאליו הגיע נכונותה של החברה הישראלית להיסחט כמעט מרצונה על ידי חוטפים אכזריים, נכונות שהחלה להיסדק רק אשתקד, במבצע צוק איתן. לראש ממשלה אסור לקבל החלטות כאילו היה אבא של, ממש כמו ששר אוצר לא יכול לקבל החלטות על הגדלת סל התרופות פי עשרה רק בגלל הטיעון "ומה אם אבא שלך היה חולה במחלה נדירה". קבלת החלטות מנהיגותית אינה יכולה להפוך לטלנובלה.
מצופה מהאנשים שאנחנו בוחרים כדי לנווט את המדינה לקבל החלטות באופן שכלתני ומערכתי, ממעוף הציפור של ההיסטוריה ולא מתסריטי טלנובלה. גאולה כהן ניסחה את זה נהדר: בעסקת ג'יבריל שאליה התנגדה היא נשאלה "ומה אם החטוף היה צחי שלך"? והיא השיבה: "אם זה היה צחי שלי הייתי הופכת עולמות, אבל אם הייתי ראש הממשלה לא הייתי מקשיבה לעצמי".
ועכשיו לחשבון הביניים: מתנגדי העסקה צדקו לחלוטין. העסקה המטורפת שחתמה ישראל לפני ארבע שנים לקול מחיאות כפיים של 85% מהציבור ורוב מוחלט של שרי הממשלה עלתה עד עכשיו ישירות בחייהם של שישה ישראלים. האחרון שבהם הוא מלאכי רוזנפלד. זה עוד לפני הנזק העקיף של עידוד לחמאס, החלשת המתונים הפלסטיניים ועידוד הטרור.
ובכל זאת, למי שמתעקש על הטיעון הרגשי, כדאי להיזכר בו שוב, אחרי שהיום התברר שמאכוון ומממן הרצח של מלאכי רוזנפלד ז"ל הוא אחד ממשוחררי עסקת שליט. הוא יושב לו מחוץ לגבולות ישראל, בנחת, אחרי ששוחרר מהכלא בעסקה מופקרת, ומתכנן רצח ישראלים. הוא מצטרף לרוצחי שלושת הנערים מגוש עציון, לרוצח ברוך מזרחי הי"ד בערב ליל הסדר שעבר, לרוצח של דני גונן. ובקיצור: על הטיעון הנבוב: "ומה אם גלעד היה הבן שלך", אפשר לענות ב"ומה אם ברוך היה אבא שלך? ומה אם מלאכי היה אחיך? ודני? ונפתלי, גיל-עד ואיל?"
כמו שהבטחתי, אני מתכוון לפרסם כאן כמה מהשטויות היותר גדולות שפרסמתי באתר. נסו למצוא את הקו המקשר:
הנה הקטע הראשון: "איזה אבסורד: הימין מתחזק, אבל מפלגת הימין העיקרית הולכת ונשחקת. השבוע, עוד טרם החל מסע הבחירות, היא כבר ירדה ל-20 מנדטים. בקצב הזה נתניהו עלול למצוא את עצמו עד מהרה עם 16-15 מושבים בלבד. נפתלי בנט עובד בימים אלה כקבלן משנה של נתניהו, מייחל לניצחונו. אבל מה יקרה אם בבית היהודי יגיעו למסקנה שנתניהו אבוד, וכדי להציל את הימין צריך ללכת לו על הראש? ראש הממשלה היה שמח לרוץ יחד עם הבית היהודי, אבל בנט הרבה פחות נלהב. במפלגות הימין הולכת ומתגבשת ההנחה שנכון לחורף 14/15, נתניהו הוא מועמד רדיואקטיבי – מי שנוגע בו ייפגע ללא תקנה".
והנה השני: "אבל גם אם נתניהו ילך מחר (והוא לא), הליכוד עדיין יסבול מבעיה אנושה. שרים בכירים במפלגה תיארו השבוע במונחים כמעט סופניים את המצב שאליו נקלעה תנועתם, עם שוך קרבות הרחוב על ראשות המוסדות. מפלגת השלטון מזכירה מאוד את המונופולים השנואים כל כך על נתניהו: היא מיושנת, גירעונית ומתקשה מאוד להסתגל לעולם התחרותי".
 
והשלישי ואחרון לפי שעה: 2014 מתחילה להצטייר כמו 1999, השנה שבה התרסק נתניהו ואיבד את שלטונו. החידוש הוא שהפעם לא נסיבות חיצוניות הביאו לכך, רק התנהלות ראש הממשלה. בשבועות האחרונים גם נתן אשל חוזר. לא ברור אם הוא החזיר את הפרנויות או שהפרנויות החזירו אותו.
 
המשותף לכל אלה, ולכמה נוספים, הוא הערכת חסר של נתניהו. כבר עשרים שנה מספידים אותו, אומרים שהוא לא פוליטיקאי מקצועי, שאיבד את מגע הזהב, שסופו קרב. רוב אלה שדיברו עליו כבר לא בפוליטיקה או בתקשורת. למעשה, הוא אולי הפוליטיקאי הטוב בתולדות המדינה ואחד המוצלחים בעולם. הוא נמצא כאן עוד מהדור שעבר, זה המנהיג היחיד בעולם המערבי שהיה בשלטון גם בשנות התשעים של המאה הקודמת וגם בשנות העשרה של המאה הנוכחית.
מה זה אומר? ולמה התקשורת הישראלית טועה בעיקר בו?
זה קורה בגלל ההתנהלות המגושמת של נתניהו, חוסר התפקוד המוחלט שלו במונחים תקשורתיים, היעדר האייקיו הרגשי שאפיין למשל את אולמרט ושרון. זה יצר שובל ארוך של פוליטיקאים ועיתונאים מתוסכלים שהחליטו שאם הוא אכזב אותם, הוא בטח מאכזב גם את הציבור.
אבל באופן עמוק יותר, זה קשור לעובדה שהתקשורת בישראל היא ברובה ליברלית, פרוגרסיבית. הדגל של הפרוגרסיבים הוא ההתקדמות והשינוי. נתניהו, לעומת זאת, הוא שמרן קלאסי. יותר משהוא ליכודניק, הוא רפובליקני. זה אגף פוליטי שמתייחס בחשדנות לשינויים, ומעדיף את המצב הקיים על פני הלא נודע. הפרוגרסיבים נוטים ללעוג לשמרנים, לראות בהם פחדנים, הססנים, מיושנים. אבל השמרנות, שאפשר לחלוק או להסכים איתה, היא לא פחדנות אלא השקפת עולם מסודרת. "השמרן מוכן להפוך את העולם כדי שיישאר כמו שהוא". ורוב הציבור הישראלי הוא שמרן עד מאוד,כפי שהוכיחו הבחירות האחרונות.
ולכן כשנתניהו נצמד שוב למסר שיריבו יחלק את ירושלים, לחשדנות כלפי הפלסטינים, לתיבת המסרים הישנה, נטיית הלב היא להגיד שהוא מיושן ומאובן וסופו קרוב. כדאי לזכור את זה לבחירות הבאות. ממילא לא נחכה להן עוד 4 שנים.
זה התהליך שמאפיין יותר מכל את הפוליטיקה הישראלית מאז מלחמת לבנון השנייה, וביתר שאת, מאז פרוץ האביב הערבי ב-2011: שבירה ימינה. עד לא מזמן זה היה הפוך: הימין הלך והשמאיל, הלך והתמרכז. שרון האיום מלבנון נבחר עם הסיסמא "שרון יביא שלום", הסכים למדינה פלסטינית, קידם את מפת הדרכים ואז הרס את גוש קטיף ואת הליכוד. נתניהו הבטיח לא לפנות אף יישוב ואז הסכים למדינה פלסטינית והקפיא את הבניה ביו"ש. במערכת הפוליטית לא נשאר כמעט אף אחד שמתנגד רשמית לרעיון שתי המדינות.
זה כבר לא המקרה, להפך. ב-2009 מי שהצביע ללבני מול ביבי קיבל את שנלר ושמאלוב ואז ממשלת אחדות הזויה עם מופז. מי שבחר בברק ובעבודה תחזק את ממשלת נתניהו ארבע שנים. בכהונה הקודמת יחימוביץ' נמלטה מהנושא המדיני, לפיד המליץ על נתניהו ולבני ישבה איתו בממשלה עד שפוטרה. הסחף שמאלה של הימין הפך לסחף ימינה של השמאל.
כדאי לשכוח ממה שידענו עד השנתיים האחרונות, ולהקשיב לרמזים: לפיד כבר לא מדבר על הכסף בין יצהר ואיתמר, הרצוג דוגל בירושלים מאוחדת, מבקר בגוש עציון ערב הבחירות ומודה שההתנתקות הייתה טעות בטחונית. בכנס של מרכז קטיף השבוע לרגל עשור לעקירה הוא דיבר על הסדר עתידי אבל מיהר לומר: "אין שום פינוי באופק. קודם נדבר". לא סתם יש כאלה בסיעתו שמציעים לא לרוץ יותר לעולם תחת המותג "מפלגת העבודה", שניזוק לשיטתם לבלי תקנה.
השבוע הגיע השיא, לעיניהם של חברי הקואליציה התנהל ויכוח בין האגף הניצי בעבודה, שהתעורר לחיים, לבין מרצ והרשימה המשותפת. הרקע היה הצעת החוק על יידוי האבנים, והסאונד היה שרון-גלי בקולניותו. איציק שמולי, חיליק בר, איתן ברושי, דני עטר, גם שלי יחימוביץ' לפרקים, החליטו לשבור למרכז. חלקם עושה זאת מסיבות אידיאולוגיות אמיתיות, חלקם כהפנמה של האלקטורט הישראלי אחרי הבחירות האחרונות. מאמרי המערכת של הארץ ששלטו פעם בלעדית בסדר היום של העבודה נמהלים אצלם בתגובות בפייסבוק.
אגב, לימין כדאי לזכור בכל זאת שזה לא חייב להימשך לנצח: בציבור הישראלי לא השתכנע מהכתומים של גוש קטיף אלא מהכתומים של דעאש. הוא לא אוהב את בית אל כמו שהוא מתעב את רמאללה.
מגעי האיחוד של זהבה
זו לא מערכת בחירות ראויה לשמה אם בסופה אין בשמאל כנסי חשבון נפש. אחד כזה, הועידה האידיאולוגית של מרצ, נערך לא מזמן. איכשהו הקטע הבא בנאומה של יו"ר מרצ חמק תחת הרדאר: "גם אני שואלת את עצמי מה המבנה המפלגתי, או הגושי, שיאפשר למרצ כתנועה להיות הכי אפקטיבית בתוך החברה הישראלית", אמרה גלאון. "אני כבר אומרת לכם, שאני לא פוסלת כלום – מסגרות פוליטיות הן בסך הכול אמצעי שמשרת מטרה, והמטרה כאן גדולה בהרבה. את הניצחון נביא אם נחשוב על איך ניתן לשלב ידיים ולפעול ביחד, בלי לפסול ומבלי להתבדל. אם לא נדע להרחיב את הגבולות הרעיוניים והפיזיים של הפעילות שלנו לעולם לא נגדל ולא נשפיע. אנחנו קודם כל צריכים להגיד כן לכל הזדמנות ולכל מי שהוא שותף – וזה לא משנה אם הוא שותף חלקי או זמני לחזון שלנו לישראל דמוקרטית, שוויונית… אסור לנו לעסוק בטהרנות ובבדלנות."
והנה הפירוש: במעמדה ובניסיונה, לגלאון אין כוח לעוד מערכת בחירות מסויטת על גבול אחוז החסימה, לעוד קמפיין שמורכב מקריאות "גוועאלד" בווליום משתנה. יו"ר מרצ מעריכה שגם הרצוג, או כל אדם אחר שיעמוד בראשות העבודה, לא יוכל להרשות לעצמו את הסיכון של אובדן ארבעה מנדטים. בתחילת הכנסת הקודמת מרצ זינקה בסקרים למספר דו ספרתי, שיצר תקווה להתחדשות. תוצאות הבחירות ידועות, ומכאן גם ההכנות של גלאון לסיבוב הבא.
בחודשים מאז הבחירות היא נפגשה עם כל אדם רלבנטי בגוש. עם איימן עודה, עם ותיקי מרצ, גם עם הרצוג. יש במרצ מי שמציע להתאחד עם אנשי חד"ש, עם עודה הפופולרי בשמאל, דב חנין וחבריהם. גם כך עודה הוא בסך הכל הקישוט המתון והליברלי לרשימה קיצונית, עתירת פוליגמיה ועם ניסיון עשיר בשייט. במרצ מעדיפים עדיין ריצה משותפת עם העבודה.
יש מצב שגם במקרה הזה מרצ תמצא את ידה המושטת לשלום נשארת תלויה באוויר. בבחירות, אתה חזק כמו החוליה הכי חלשה שלך, ועבור מצביעי המרכז מרצ היא חוליה חדשה. קחו את המתקפות על לבני בקמפיין הליכוד האחרון, הכפילו בעשר ותקבלו מה יקרה אם גלאון תהיה שם. אם יוסי יונה הפך ממעמקי המקום העשרים-ושלושה לכוכב הבחירות, שלא בטובתו, שערו מה יקרה למרצ.
ועוד משהו: חוק הכלים השלובים של הפוליטיקה בישראל קובע כבר שנים שכאשר מרצ יורדת הבית היהודי יורדת וכשמרצ עולה הבית היהודי עולה. ככה היה בארבע  מערכות הבחירות האחרונות. ההרהורים הקיומיים שפוקדים את מרצ משותפים לרבים בבית היהודי, כך גם מחשבות ההיפרדות של האגפים הקיצוניים, וכך גם התכנונים הראשוניים של היו"רית משמאל והיו"ר מימין על היטמעות, אחת ולתמיד, במפלגה הגדולה בגוש. המשך יבוא.
סיון רהב מאיר ועמית סגל מארחים השבוע את ח"כ זהבה גלאון מגיעה אולי היום שיכורה משמחה לאחר ניצחון האופוזיציה בהעברת הצעת חוק מטעמה, אך מבהירה: "המחנה כולו נכשל בבחירות ואנחנו ...
נדיף ואכזר
עמית סגל ואסף ליברמן מארחים את השר זאב אלקין ונזכרים ביחד איתו בימיו כיו"ר הקואליציה, לאחר שבוע דרמטי בו נדחה הדיון על הגז כי לקואליציה אין רוב. "זוג או פרט" ...
תקופת החליפות
פרס נובל אנרג'י
המופע של שרון גל, קצת על מירי רגב, האופוזיציה שלא מגיעה להצבעות, ואיתן כבל שמסביר למה לחברי האופוזיציה מותר ללכת לאסיפות הורים בזמן הצבעות
הנהג של השופל
פסולי חיתון
זוג או פרט עם סיון רהב מאיר, אחרי הניצחון של נתניהו במרכז הליכוד על דוד אמסלם, על אורן חזן, ושרון גל שמתעמת עם הח״כים הערבים.
הסיפורים הקטנים מאחורי הפוליטיקאים הגדולים
התקשורת הישראלית בין התנתקות 2005 ובחירות 2015 – עמית סגל ורביב דרוקר בכנס יש"ע לתקשורת
אפקט הפרפר
לפני כמעט עשור שלם יצאה לדרך תכנית קטנה ומחתרתית בערוץ הכנסת. עידית בן יאיר, העורכת, הציעה לנדב פרי ולי, אז שני כתבים צעירים בגלצ, שנגיש יחד חצי שעה בשבוע. עשרים ...
בעקבות פרשת חזן: אין חסינות מתחקירים
תן גז, נדב
נפגשים במרכז
היועץ אסטרטגי, המקצוע פיקטיבי: בעקבות הסרט "הרצוג"
מבצע משה
ממשלות מחשבות את קיצן לאחור
טריק קולנועי ידוע של סרטי אימה מלווה תמונה פסטורלית במוזיקה עוכרת שלווה. ככה זה נראה השבוע בכנסת, בישיבות טרום-הבכורה של ממשלת נתניהו. התמונה הייתה ורודה ואופטימית: חלוקת תיקים, שבועות אמונים, צילום אצל הנשיא. אבל המוזיקה הייתה קודרת ודרמטית: פירוק, קריסה, בחירות מוקדמות. ככה יוצאת לדרך ממשלת נתניהו הרביעית: התמונה וולט דיסני, הפסקול אלפרד היצ'קוק.
מוזר קצת לתאר את זה כך, אבל הכנסת העשרים נפתחת באס"ק, אווירת סוף קורס. די היה לראות את פרצוף תשעה באב של אריה דרעי כדי להבין: קרוב לרבע מאה הוא תכנן את הקאמבק הגדול לשולחן הממשלה, וכשזו מגיעה, הוא מסתובב מצוברח לחלוטין. כמו ברפלקס מותנה, בכירי הפוליטיקאים התקוטטו על פירורי תיקים שאיש מהם לא יזכה להחזיק בהם תוך שנה-שנתיים. חוק המשילות הטרי, תוצרת ליברמן, אמנם מקשה מאוד על הפלת הממשלה ומבטיח לה חיים, אבל בסגנון של מחלקה גריאטרית. במתכונתה האנורקטית הנוכחית, היא תשרוד את ימי שני של האי-אמון רק כדי לחטוף מהלומות ברביעי עם החקיקה הפרטית.
ממשלות מחשבות בדרך כלל את קיצן לאחור: שר אוצר שמעריך את תוחלת החיים של ממשלה בארבע שנים יכול להרשות לעצמו צעדים לא פופולריים, כי עוד יהיה לו זמן לתקן. כשהוא לא פופולרי הוא רוצה שהכהונה תתארך ככל האפשר, וכך הנבואה מגשימה את עצמה. אבל פוליטיקאים שחוזים נפילה קרבה של הממשלה מפסיקים להתנהל כמו שרים ומתחילים להתנהל כמו בקמפיין: במקום לשתף פעולה בממשלה כשרי אוצר וחינוך, למשל, הם מתכתשים בפייסבוק כמנהיגי מפלגות מתחרות. גם במקרה הזה הנבואה מגשימה את עצמה. מי שלא מאמין, מוזמן לשחזר בזיכרונו את קרב הבוץ המתמשך שהייתה הממשלה היוצאת.
באופן מוזר, דווקא האדם שצריך להיות הכי מודאג בממשלה הוא הכי אופטימי. שר האוצר הנכנס, משה כחלון, משוכנע שהממשלה תשרוד יותר משחוזים לה. הוא כבר סגר עם שתי מפלגות אופוזיציה על תמיכה ברפורמות כלכליות שלו. כרגע הוא פרצוף מחייך אחד במחלקה של חולי דיכאון.
 
חלון ההזדמנויות נסגר
הנה טיפ להבנת פוליטיקאים: ככל שהם חוזרים יותר על התחייבות, כך קטנים הסיכויים שהיא תתבצע. נתניהו חזר השבוע לא פחות מארבע פעמים, מול המצלמות, על ההבטחה להרחיב את הממשלה. כשהמצלמות כבו, בחדרים הסגורים, ראש הממשלה היה מפוכח עד כאב ביחס לאפשרויות הפיצול. כמי שהתבזה פעמיים בניסיון לפרק את קדימה, אוסף אופורטוניסטים ללא רועה, הוא לא תולה שום תקוות בניסיון לגנוב כמה כבשים מהעדר הצייתן של ליברמן או לפיד. אין לו גם עם מי לעבוד: יועציו הפוליטיים התגלו סופית כערימת צ'קים חסרי כיסוי. הם התגאו תמיד בקשריהם הנהדרים עם ליברמן, אבל נרדמו בשמירה כשמתחת לאפם נרקם תרגיל מארץ התרגילים.
האפשרות לצרף את 'יש עתיד' נראית דמיונית, גם מצד החתן החילוני וגם מצד הכלה החרדית. הוא לא יצטרף לעולם לממשלה של יותר מ-18 שרים והם עדיין תאבי נקם.
גם התקוות שנתלו במחנה הציוני נראות כרגע לא ריאליות. מקור האופטימיות המופרזת ביחס להרצוג נעוץ בבלבול מצער בין רצונותיו של יו"ר האופוזיציה לבין אופיו. הרצוג רוצה להיכנס, זה ברור. אבל הוא פוחד מלבני, חושש מיחימוביץ' ומבועת מניסיונות מרד. הצלחתו בקלפי רק מרחיקה אותו מהממשלה. מי שלא נכנס לממשלת נתניהו בצוק איתן עם 12 מנדטים בסקרים לא ייכנס אליה עם מספר כפול מזה בכנסת.
אלה החדשות הרעות. החדשות הרעות יותר לנתניהו הן שחלון הזמן שלו כנראה נסגר. בכל יום שעובר התועלת השולית מהצטרפות לממשלה פוחתת והמחיר השולי עולה. בעוד חצי שנה זה יהיה קשה יותר מאשר היום, ובעוד שנה אולי בלתי אפשרי. ספק אם מלחמה תעזור: נתניהו עצמו היה זה שכיו"ר אופוזיציה במלחמת לבנון השנייה סירב להצעה להצטרף לאחדות, והצהיר ש"נתמוך בממשלה מבחוץ". מפלגות רצו להיכנס לממשלה בימים שבהם ישראל ניצחה במלחמות. מאז שהן נגמרות בתיקו, ראשי אופוזיציה נוטים לגבות בזמן מבצע ולדרוש התפטרות ברגע שהוא מסתיים בצליעה. שינוי כה דרמטי בהרכב הממשלה אירע בדור האחרון רק במקרה של שינוי דרמטי במדיניות, למשל כשהעבודה הצטרפה במקום מפלגות הימין לממשלת ההתנתקות של שרון. לנתניהו אין כרגע שום תכניות למהפך אידיאולוגי כזה.
שלא לדבר על מלחמת העולם הפנימית שתפרוץ כאשר שישה-שבעה שרים בליכוד ייאלצו לפנות את מקומם בממשלה. משונמכי הליכוד וזוטרי העבודה יהפכו את כל המהלך לבלתי כדאי.
מה שמשאיר אותנו עם ליברמן.
ליברמן? זה לא מי שטרק את הדלת עד שהמשקוף חישב להישבר? מי שכינה אך השבוע את ראש הממשלה רמאי ושקרן? יו"ר מפלגה בקואליציה הטרייה הסביר השבוע לנתניהו שבסוף, בעוד חצי שנה או שנה, לא תהיה לו ברירה אלא לעלות לרגל ליו"ר ישראל ביתנו, להציע לו חופש הצבעה בנושאי דת ומדינה, לבקש יפה סליחה ולצרף אותו במחיר גבוה.
שניים מיועציו של ראש הממשלה צלצלו בתחילת השבוע לאחד מבכירי יש עתיד. דרך הטלפון, הם הניחו על השולחן הצעה: תיק החוץ ליאיר לפיד, שלושה תיקים למפלגה ושתי ועדות בכנסת. הבכיר צלצל מיד ללפיד. זה היה בערב שלפני פגישתו עם בנימין נתניהו. בפעם האחרונה שלפיד נקרא למשרד ראש הממשלה זה היה כדי לסלקו ממנה. עכשיו זה כדי לצרפו. מי שפגש פעם בנתניהו מכיר את ההמהום, מעין-מלמול מעין-רטינה, כשנתניהו לא רוצה להגיב למה שאומר היושב מולו או כשהוא רוצה להגיד משהו בלי להגיד.
ובכן, נתניהו ישב מול לפיד והמהם כה וכה. זה נמשך עד שלפיד גאל אותו מהמהומיו. אין שום סיכוי שנשב בממשלה, אמר, והתעניין בשלומו של אבנר נתניהו בצבא.
מה גורם לראש הממשלה ליזום פניה חסרת סיכוי ליו״ר יש עתיד? האם זה הייאוש? או אולי הניסיון להוכיח פומבית שהוא מבקש להרחיב את הממשלה? שותפו הבכיר, משה כחלון, ממשיך להבהיר לו בשיחות סגורות שלא ימשיך לאורך זמן בממשלת 61. ייתכן שזו דרכו להוכיח שהתאמץ.
עם כל הכבוד לאלקין המתוסכל, קרא החולה או סמוטריץ׳ המאיים, תוחלת חייה של הממשלה תיקבע אך ורק בהתאם לכחלון. אם ייכשל בהעברת תקציב בסתיו הקרוב זה עלול להיות לא רק סוף הממשלה אלא גם סופה של "כולנו". השבוע האחרון לא בישר לו טובות: יוזמת דחיית אישור התקציב שהוא זקוק לה כמו אוויר לנשימה כמעט נפלה בגלל מריבה פנים ליכודית על ״משרד״ האסטרטגיה ו״תיק״ ירושלים. אחר כך הגיע הפיגוע התדמיתי של הזיגזג בנושא הגז. ב-12 השנים שהוא פוליטיקאי, זה היה רגע השפל התדמיתי העמוק ביותר. התפקיד כפוי הטובה שאליו נכנס לפני שבועיים מזמן הזדמנויות לרגעי שפל עמוקים מאלה.
רוח הסערה של נתניהו
המצב הרעוע של הממשלה רק מהדהד עוד יותר כל שגיאה של שר האוצר. כולם מזהים שהוא החוליה החלשה בקואליציה, מזהים ולוחצים. כרגע אין לו לאן ללכת – ממשלה חלופית בכנסת אין, ובחירות אחרי שפירקת ממשלה לא מסתמנות כאפשרות מלבבת. אבל מה יקרה אם בעוד חצי שנה כחלון יחליט ללחוץ על כיסא המפלט ולחבור לעוד כוכב זוהר במיל׳ ושר אוצר מותקף, ההוא שדחה השבוע הצעה להתמנות לשר החוץ?
לקראת כישלון מאמצי הרחבת הממשלה ועל רקע החריקות הצורמות בממשלה, נתניהו מסביר לכחלון שאלה בסך הכל חבלי לידה, אבל גם הוא יודע שאולי זה עלול להיות גם חבל התליה של ממשלתו.
הכנסת משותקת, הקואליציה צולעת, אבל אדם אחד דוהר קדימה בכל הכוח. בעשרת הימים הראשונים של הקדנציה נתניהו התיז את ראשם של שני מנכ״לים, קיבל החלטה שמשמעותה עשויה להיות סגירת ערוץ 10, הביא למעשה להתפטרותו של הממונה על ההגבלים העסקיים ואסף אליו את רשות השידור. זו התנהלות חריגה מאוד לראש ממשלה שהקוד הגנטי שלו כלל יחס של כבוד לפקידות הבכירה וזהירות מופלגת כלפי מוקדי כוח כמו האליטות, האקדמיה והתקשורת.
מה השתנה פתאום? צרות הממשלה לא תואמת את נחרצותו, אולי דורסנותו, של העומד בראשה. המינוי של נאמנו מומו פילבר למנכ״ל משרד התקשורת ונאמנו השני דורי גולד למנכ״ל משרד החוץ מלמדים אחת משתיים: או שהוא חושב שהקדנציה תהיה קצרצרה וכדאי להחליט מהר, או להפך, שהתמיכה הציבורית מאפשרת לו לשלוט לעוד זמן רב כמו שתמיד רצה אבל לא ממש העז.
רוח הסערה של נתניהו עומדת בניגוד להיסוס הדיכאוני של רוב שריו. חלקם הגדול לא מינו עדיין מנכ״ל מטעמם, אולי מתוך הערכה שאין הרבה טעם בשביל כמה חודשים. דווקא נתניהו, שהואשם תמיד בפסיביות ודחיית החלטות, חדור רוח קרב. ייתכן שהוא החליט לשלוט בדיוק כשזה כבר לא כל כך מתאפשר.
הרבה שאלות עורר סרטה של ענת גורן ״הרצוג״ על מקצוע הייעוץ האסטרטגי, אבל אחת בולטת במיוחד: מנין השם הזה? אם כבר, נכון יותר לקרוא לאדלר ושות׳ ״יועצים טקטיים״. לאורך כל הסרט אדלר מתחבט בשאלות הרות גורל כמו: האם לרטש את הצוואר של ציפי לבני בפוטושופ? האם הפתק ״אמת״ יופיע בתשדירי המחנה הציוני משמאל המסך או מימינו? האם הרצוג צריך לטמון פתק בכותל או לא? אלוהים אמנם נמצא בפרטים הקטנים, אבל לא כל מי שמתעסק באובססיביות בפרטים האלה הוא אלוהים.
הירידה לקטנות היא מפלטו של מי שלא רואה את התמונה הגדולה. ישיבות המטה של המחנה הציוני (ומן הסתם גם אלה בליכוד, הבית היהודי וכל מפלגה אחרת) נראו כמו שיחות סלון של מצביעים. בשעה וחצי של תיעוד לא אותרו שם שום סימנים מיוחדים לניבוי, שום הבנה יוצאת דופן של תהליכי העומק בחברה הישראלית. מילא זה: ההשפעה ההרסנית באמת של האדלריזם היא הפיכת הפוליטיקה לשדה ששאלות המהות בו הן סנטרים מרוטשים, מנהיג מרכיב עז על כתפו, נקודות אדומות בסטיקרים ועוד כהנה וכהנה ערימות של קלוריות ריקות ואוויר מוקצף.
לא אדלר המליך את שרון ב-2001 בזכות תדמית הסבא החביב אלא מהומות הדמים של האינתיפאדה השניה. לא מרק מלמן הזניק את לפיד ל-19 מנדטים ב-2013 אלא המחאה החברתית. שלא במפתיע, הבחירות האחרונות שתוצאותיהן מיוחסות ליועץ אסטרטגי היו כבר לפני שנות דור, ב-1996, כשארתור פינקלשטיין ליווה את ניצחונו המדהים של נתניהו על פרס. ובכן, ראשית – פינקלשטיין איננו ולא היה יועץ אסטרטגי, אלא יועץ סקרים. שנית, כל תשדירי הזכוכית המתנפצת וה״נתניהו טוב ליהודים״ ועימות הטלוויזיה האגדי לא היו עוזרים בבחירות פחות צמודות. זה בדיוק העניין: הטריקים והשטיקים שעליהם גאוותם, שעליהם אנחנו משחיתים את זמננו וזמנכם, יכולים להסיט מנדט-שניים גג. בהשוואה לתחום הבנייה, חורב, ארד, אדלר ושות׳ הם לא האדריכלים, רק הטייחים. ואגב, ביותר ממובן אחד.
לא שאין צורך בטייחים. אבל אין צורך לשלם להם כל כך הרבה, בטח כשהצפת המידע מחלישה מאוד את היכולת לייצר דימוי באמצעות שני תשדירים ושלט. בשם אילו יכולות יוצאות דופן שילם הציבור מכספו רק בחורף האחרון עשרות מליונים לחבורה הזו? מה היה קורה אם היה נגרע אפס אחד מכל חשבונית? הכסף הגדול משפיע על הפוליטיקה גם מעבר לשאלה התקציבית. לגמרי לא במקרה, מי שחי בסביבה שבע-ספרתית מוצא את עצמו עובד, מתמנגל ומשרת את האלפיון העליון. ראובן אדלר, למשל, שהריץ בבחירות האחרונות את הרצוג, שמולי ושפיר עם סדר יום חברתי, הוא מי שמייעץ לרבות מהחברות שעושקות את הציבור. רק לפני שנתיים הוא התלונן בראיון שהמחאה החברתית ״השפיעה על כולם לרעה״ והוסיף: ״בלי הטייקונים לא היינו יושבים בבתי קפה כאלה ושותים דיאט ספרייט״.
יש אינספור דוגמאות למקצועות שלפרק זמן מסוים התנפחו, עד שחזרו לגודלם הטבעי. זה קרה למנהלי חברות מסוימות, למגישי תכניות בידור, אפילו לעיתונאים. גם לנביאים מהמשרדים המעוצבים זה יעשה רק טוב.
כאילו לא היה משבר מעולם, השר גלעד ארדן מצא את עצמו השבוע שוב בבלפור, משווק בכישרון את עמדת ראש הממשלה. נתניהו כינס את חברי המרכז במעונו הרשמי לקראת מאבק הטיטאנים מול דודי אמסלם שמציע את החזרת בחירת הח"כים מהמתפקדים אל המרכז. נתניהו יודע שבמובנים מסוימים, הח"כ הטרי עם הגייסות במרכז מאיים עליו לא פחות מהרצוג בבחירות האחרונות. ראש הממשלה רואה בהחזרת הכוח למרכז את סוף הליכוד.
ארדן הסביר לחברי המרכז ששאיפתם הטבעית להשיג מחדש השפעה רק תגרום להם לאבד השפעה. לפי הנחיות היועץ המשפטי לממשלה, יש שורת הגבלות על חברי גוף בוחר. היום, למשל, אפשר למנות חבר מרכז למשרת אמון כי הוא לא בוחר דבר. אם הפריימריז יבוטלו, הדבר ייאסר. שלא לדבר על חברי מרכז שעלולים להיאסר גם כן, הפטיר נתניהו אחר כך.
שני מגה-פוקדים השתלטו על הליכוד בעשור האחרון: משה פייגלין מ'מנהיגות יהודית' וחיים כץ מהתעשייה האווירית. פייגלין נבעט מהרשימה ועזב בטריקת דלת; כץ פרש מראשות הוועד לטובת תפקיד שר הרווחה. המתפקדים שלהם עדיין חיים וקיימים בין דפי ספר הבוחרים, אבל יהיה קשה הרבה יותר לארגן אותם באוטובוסים ובטופסי מומלצים. כשמוסיפים לזה את הקבוצה המוזרה-משהו של קבוצת הקבליסטים על אלפי מתפקדיה, מבינים שקשה מאוד להעריך את תוצאות הפריימריז הבאים בליכוד.
האינטרס של בכירי הליכוד אמור לדבוק בשיטת הבחירות שהפכה אותם לבכירים, אבל החיים מורכבים יותר. לאיש מהם אין מוטיבציה מיוחדת לצאת לקרב ראש בראש בחברי המרכז כי הם יודעים שאם יפסידו, אותם חברי מרכז זועמים עשויים לנקום בהם בבחירות. חברי העשירייה השלישית, איש איש וחמש ועדותיו, מעדיפים בסתר לבם גוף בוחר קטן. שם מוקד כוחם, לא באלפי הקולות הבודדים שקיבלו ממאה אלף המתפקדים.
במסגרת הפיכתו של הליכוד למפא"י של המאה ה-21 הוא סיפח אליו גם את הפשרות המפא"יניקיות. למעשה, מאז עימותי ההתנתקות הגדולים לפני עשור, קשה להיזכר ולו בכינוס מרכז אחד שלא הסתיים בפשרה כזו. נתניהו מוכן לסיכום שיעניק למרכז את האפשרות לבחור את נציגי המחוזות. אבל מה יגיד אמסלם? הליכוד כולו ממתין עכשיו בסבלנות להכרעתו.
משקפיים מיושנים
אם ויקיליקס תצליח להניח שוב את ידה על מסמכי שגרירות ארה"ב בתל-אביב, הישראלים יידהמו. בעיצומו של עידן אובמה, השגריר שפירו קיים בשנים האחרונות מפגשים עם דמויות ימניות שמעולם לא זכו קודם למגע כלשהו עם גורם אמריקני רשמי. בעברית המהוססת שלו הוא שוחח עם רבנים ומנהיגי מתנחלים מהאגף הימני של מועצת יש"ע.
דבר מכל אלה לא ניכר בריאיון שהעניק השבוע נשיא ארה"ב לאילנה דיין. ברק אובמה ניסה להזהיר את הישראלים מנתניהו, מ"הפוליטיקה הישראלית של פחד", כדבריו, כאילו שהבוחרים לא הזדהו עם המסרים של הליכוד רק לפני חודשיים.
אובמה חי את ישראל דרך המשקפיים של מרטין אינדיק, משקפי ניינטיז מיושנים: מדינה בעלת דמוגרפיה חילונית-ברובה, השקפת עולם ליברלית, מחנה שמאל חזק שפעם מנצח בחירות ופעם מפסיד. היו אלה יועצי קלינטון לשעבר מימי אוסלו העליזים ששכנעו אותו בשנת כהונתו הראשונה לשגר נאום וידאו אל עצרת הזיכרון בכיכר רבין. אותם יועצים הביאו אותו, ארבע שנים אחרי, לדלג על הכנסת בביקורו כאן ולדבר בבנייני האומה אל ישראל מדומיינת ומהונדסת, שכוללת אלפיים סטודנטים ליברליים וחילונים שנבחרו בקפידה. הוא דיבר אל הישראלים אבל הם לא היו בקהל, לא פה ולא פה.
גם נתניהו חי ארה"ב שכבר לא קיימת. לפני 12 שנה התעוררה סערה-זוטא כשיו"ר האופוזיציה דאז שמעון פרס אמר "אמריקה הולכת ומשחימה". הוא צדק. ראש ממשלת ישראל מנהל קרב מאסף מזהיר באובמה, אבל זה לא גורע מהעובדה שמדובר בקרב מאסף. מאחורי ההצהרות על תמיכה על-מפלגתית מסתתרת מציאות עגומה יותר: בסיס הכוח של ישראל הוא מבוגר, אמיד ורפובליקני.
לא נתניהו הוא היריב של אובמה אלא הציבור הישראלי. ב-1998 נערך כאן סקר תמיכה לראשות הממשלה, ועלה ממנו שלו התמודד קלינטון בבחירות בישראל הוא היה מביס בקלות את נתניהו וברק. הפופולריות האדירה סייעה לממשל להפיל את נתניהו. לו אובמה היה רץ לכנסת, ספק אם היה עובר את אחוז החסימה. "העובדה ששמי האמצעי הוא חוסיין לא עזרה", התוודה הנשיא בריאיון ליונית לוי ב-2010. הוא המעיט בערכו של נאום קהיר, שבו הדהים את הישראלים בטענתו שההצדקה היחידה לקיומה של המדינה היהודית היא השואה, לא הצדק ההיסטורי.
באותו אופן, אובמה רחוק מלהיות בעייתו היחידה של נתניהו באמריקה. גם אם ישרוד עד ההשבעה הבאה, וגם אם לבית הלבן ייכנס נשיא רפובליקני, דבר שנתניהו לא חווה מעולם כראש ממשלה, הוא יגלה שלא הגיע לגן עדן. הם מנסים לדבר זה מעל ראשו של זה, זה עובר גם מעל ראשו של הציבור.
את חטאיי אני מזכיר היום: החיבור ההו-כה-מושמץ בין כתב חדשות 10 נדב פרי לבין חברת דלק קידוחים החל קצת באשמתי. לפני שנתיים פרסמתי סטטוס חריף נגד השתלטות הלוביסטים של יצחק תשובה על דיוני ועדת הכלכלה של הכנסת. מנכ"ל דלק קידוחים יוסי אבו התקשר והציע שאבוא לסיור על אסדת הגז כדי לשמוע את הצד השני. הצעתי לפרי, עמית ותיק מזה 15 שנה ושותף לתכנית טלוויזיה קטנה ו-ותיקה, לוותר על עוד יום תפל במזנון הכנסת, והמראנו במסוק.
אפשר להבין מה קסם לפרי באותו יום, שהפך אותו השבוע ממגיש וכתב בכיר לבכיר בשותפות הגז. האסדה כה רחוקה מישראל עד שלפני העלייה למסוק ביקורת הגבולות מטביעה בדרכונך חותמת "יציאה", כאילו טסת לחו"ל. לא ארץ אחרת, עולם אחר: אסדת גז היא פאר היצירה האנושית, מיליארד שקל של טכנולוגיה מתקדמת באמצע שום מקום, כשמאופק לאופק רק ים כחול. זה ניצחון גדול על הטבע, ניצחון גדול לישראל מול ים הנפט הערבי שמסביב, אבל גם קרב שבו הטייקונים השיגו ניצחון גדול על הציבור הישראלי. אישיותו העסקית הבעייתית של תשובה, ספר צמרת אכזרי של הפנסיות של כולנו, מעוררת את מרב הזעם, ורווחי העתק של בודדים מאוצרות טבע שלנו את היתר. לכן תשובה מחפש גז והציבור מחפש את תשובה, כתבתי כאן לפני שנתיים.
ולפיכך, הקרב על הגז חשוב מכדי להפיל את כולו על כתפי הכתב הפוליטי היוצא של ערוץ 10. כמה הערות בנושא:
1. התקשורת איננה מחתרת הלח"י. לא גויסנו לכל החיים, ומשורה לא ישחרר רק המוות. מותר לאדם להרגיש שמיצה, ולעבור הלאה.
2. יחד עם זאת, עיתונות איננה עוד מקצוע. מי שיוצא להפגנות נגד הממשלה בשם התקשורת החופשית, ודורש בשם האידיאלים הנעלים של זכות הציבור לדעת מחילת חובות במיליארדים שאף מפעל טקסטיל לא היה מקבל, צריך גם להכיר בחובת הנאמנות של העיתונאי כלפי הציבור.
3. האם נדב פרי הפר את חובת הנאמנות שלו? לעניות דעתי התשובה שלילית. אם פרשן כלכלי היה מדלג לזרועות תשובה בעיצומו של מאבק הגז זו הייתה בגידה. כשמגיש מגזין חדשות נחשב, מגישת תכנית ראיונות ומגיש תכנית תחקירים עוברים לפוליטיקה בן לילה זה בעייתי עד מאוד. כשכתב פוליטי, שעסק בסיקור בחירות ומשברים קואליציוניים, עובר לעסוק בתחום שמעולם לא סיקר, זה מעבר לגיטימי, לא בגידה.
4. טענה נוספת עוסקת בכך שפרי משתמש בקשרים הטובים שרקם כעיתונאי עם פוליטיקאים כדי לקדם אינטרס עסקי צר נגד אזרחי המדינה. זו טענה משעשעת. אפשר לזכות בפוליצר, אבל רבע שעה אחרי שתנטוש, אין כמעט אף פוליטיקאי שיטרח להחזיר לך צלצול.
5. מעבר של עיתונאים, גם לפוליטיקה אבל בעיקר לדוברות ולעסקים, עגום בעיקר כי הוא מציף את הסכנה הקיומית שמרחפת מעל המקצוע. אם עמדה בכירה מאוד בתקשורת הישראלית לא מאפשרת גידול ילדים בכבוד, למעט 10-15 בני מזל בארץ כולה, אז בקרוב לא תהיה עיתונות חופשית בישראל. חרדה כלכלית וקיצוצים הם משא כבד שעלול לגרום לכיפוף עמוד השדרה המקצועי. לא בפני לחצים של שר, איש עסקים או המון זועם כפי שהיה בעבר, אלא מהבית פנימה, מבעלי כלי התקשורת. בקיצור, כפי שנוכח כל צרכן תקשורת בשנים האחרונות, לפני שקופצים לעשות לינץ' ציבורי בעיתונאים שמתפטרים כדי לעבוד אצל טייקון, כדאי לדאוג מעיתונאים שמשרתים טייקונים בעודם במקצוע.
תודה רבה למאות הפונים ביממה האחרונה, בעקבות תחקיר חדשות 2 על מעשיו של סגן יו"ר הכנסת, אורן חזן בבולגריה.
למברכים אגיד באופן אישי תודה, ולמבקרים אשתדל להשיב טענה טענה:
1. לא מדובר ב"עדות של אדם אחד" או ב"דיווח כוזב וחסר ביסוס". המידע המדובר נחת על שולחני יום אחרי הבחירות לכנסת. לא סתם הוא התעכב חודשיים. צריך לבדוק ולאשר, לאסוף מסמכים ולהקליט, לנסוע לפגישות ולשלוח תחקירן לבורגס ואז להעביר הכל דרך היועץ המשפטי התותח שלנו, ישגב נקדימון, שופט בדימוס. אשמח לבירור העניין בבית המשפט בכל עת.
2. העובדה שאדם מחזיק בדעות ימניות איננה מעניקה לו חסינות מפני פרסום תחקירים עיתונאיים. מי שמוחה על האתרוג שהעניקה התקשורת לפוליטיקאים משמאל, לא יכול לדרוש דבר דומה מימין. גם הטענה בנוסח "למה אותו אתם רודפים בעוד שדרעי/הנגבי/תומכי פואד עדיין בפוליטיקה" מוזרה. להקפיא את כל העיתונות עד שהם יפרשו לביתם?
3. לאלו האומרים: "למה אתם רודפים רק את הימין"? בשנים האחרונות פרסמתי תחקירים חריפים מאוד נגד יושבת ראש כנסת מ"קדימה", שר מ"ישראל ביתנו", חוקרים פרטיים ששכרה ציפי לבני, אי סדרים חמורים במטה "המחנה הציוני" ועוד ועוד. חפשו הנחות-סלב במקום אחר, לא בחדשות 2.
4. פרסום מעשים פגומים מבחינה מוסרית וציבורית איננו "מעשה צהוב" אלא צעד ראוי. יושב ראש הכנסת, שלא ידוע כפעיל שמאל קיצוני או רודף כותרות, השעה את חזן מתפקידו כסגן יו"ר הכנסת. ככל שיידרש נוסיף ונפרסם מעשים כאלה.
5. והערה לעצמי ולחבריי: היתרון שלנו על פני פוליטיקאים הוא היעדר הצורך במחיאות כפיים על כל צעד שנעשה. התמונה המצורפת, של הודעה שקיבלתי בוקר אחרי הבחירות והבוקר, מעידה שלא כדאי להתמכר לקריאות עידוד ולא להיבהל מקריאות גנאי.

עד לפרשה האחרונה היה אורן חזן המרענן הרשמי של הליכוד. דמות בסגנון מירי רגב, שמשתמשת בתיעוב התקשורתי כלפיה כמנוף. גם מתראיינת בכל מקום, גם תוקפת את המראיינים, וגם משתמשת בחשיפה הזו כדי לאסוף תמיכה בימין.
חזן היה אפילו ממולח יותר מרגב. הוא הפך כל הסתבכות (למשל בעלות על קזינו ושקרים לשוברים שתיקה) לתקרית חיננית, מעוררת הומור. הוא הפך עצמו לאנדרדוג, טיפוס שדעת הקהל אוהבת במיוחד. הוא היה חכם כדי להגיש (או יותר נכון, להגיש מחדש) הצעת חוק ללימוד ערבית, לקול עידוד של בעלי טור ב'הארץ'. פתאום נהיה אופנתי לאהוב אותו.
ואז הגיעה סוניה ממועדון 'רד רוז'. חזן יתקשה מאוד לשקם את ההריסות שהותירה עדותה – ועדויות אחרים – בציבור הכללי. אבל מה באשר לליכוד? אם לשפוט לפי קבוצות הווטסאפ של הליכוד, לא בטוח שצריך להספיד אותו. הנה מקבץ קצר מהשבוע:Add New
צחי: "ביומיים האחרונים מבצעים רצח אופי ולינץ' תקשורתי בחבר הכנסת אורן חזן. כולנו ליכודניקים וכולנו ביחד באש ובמים, גם כשיש מחלוקות. אני מבקש לבוא לגני התערוכה ולהראות לאורן חזן את אהבתנו אליו".
שמחה: "תודה צחי, לא מפקירים חבר פצוע לבד".
אהרן: "נילחם בתשקורת שונאת ישראל מלחמת חורמה עד שכל ערוצי אל-מנאר ואל ג'זירה ייסגרו לאלתר!!! חבר הכנסת אורן חזן יכהן עוד שנים רבות כחבר כנסת ויגיע לתפקידים הכי בכירים שניתן!!! עם ישראל בכלל ואנו בפרט מצדיעים לו!!"
הרצל: "רובנו אהבנו את החיים ולהשתובב בגילאים של אורן, וגם אם הדברים המיוחסים לו היו נכונים נשפוט אותו על סמך עשייתו, ולא על סמך השתובבויות שנעשו בגיל צעיר. מחזיקים לך אצבעות אורן".
זה לא קומץ, אגב. הסנטימנט הזה, של הזדהות עם הקורבן הנאבק בתקשורת ובשמאל, הוא בדיוק זה שהביא לנתניהו את חמשת המנדטים המכריעים ביום האחרון. ראש הממשלה, כמובן, לא הסתבך בניהול קזינו, שקרים, טענות לסרסרות ועדויות על שימוש בסמים קשים. אבל העיקרון אותו עיקרון – יש ציבור גדול, בסביבות הליכוד ובתוך הגוף הבוחר שלו, שרואה את המציאות דרך כלל אחד: הלנו או לצרינו. ואם צרינו נגדו, אנחנו בעדו.
הפריימריז הקרובים בליכוד יהיו קשים ואכזריים. על 20-18 מקומות ריאליים יצטרכו להתמודד 29 ח"כים. האם חזן, אינטליגנטי בהרבה מכפי שיוחס לו בתקשורת, יצליח למנף את מבוכותיו, ולהפוך את עצמו גם הפעם לקורבן בעיני בוחרי הליכוד? אביו כשל בכך באופן חרוץ אחרי פרשת המוח, ונדחק למקום ה-55; כך גם גורלובסקי, בלומנטל, גבריאלי, וכל אחד שהסתבך בפלילים. חזן הבן יזדקק לכישורים יוצאי דופן כדי לשנות את הגורל ולנצח את הסטטיסטיקה.
 
שיעור בסבלנות
השתלשלות העניינים בפרשת חזן היא משל קטן על המערכת הפוליטית. קודם כל על נתניהו: במשך כל השבוע שעבר קידם יו"ר ועדת הכספים משה גפני במרץ רב את היוזמה שתאפשר לדחות את ההצבעות על תקציב המדינה. זה חשוב לנתניהו ולכחלון, שמעוניינים בתקציב עתיר רפורמות ודו שנתי. ההצבעה נועדה להתקיים ביום שלישי האחרון.
אבל בשני בלילה התקשר לפתע ראש הממשלה לגפני וביקש ממנו לא לקיים את ההצבעות. מה קרה? לפי ההערכות בכנסת, נתניהו צפה בתחקיר על סגן יו"ר הכנסת בבורגס, והריח בעיות. הוא הבין מיו"ר הכנסת אדלשטיין שבכוונתו להשעות את חזן מניהול ישיבות המליאה, וחשש שחזן, שמחזיק במו אצבעו את הרוב הקואליציוני בחמש ועדות שונות, ימרוד בליכוד בהצבעה – והלך תקציב המדינה. נתניהו, בניגוד למספר שלושים שלו, איננו טיפוס שאוהב להמר. אפקט הפרפר שכזה: ז'יטון מחליף ידיים בבולגריה, ובירושלים מתבטלת הצבעה.
פרשות מביכות מהסוג שהעסיק השבוע את הכנסת לא חייבות לסכן את הליכוד. שרון לא טרח מעולם להתייחס להסתבכויות של חברי סיעתו, גורלובסקי, גבריאלי וכמובן חזן האב. אבל כשהממשלה כה צרה, נתונה לשיגיונותיו של אחרון הח"כים בליכוד (במקרה של חזן זו לא רק דרך ביטוי), כל מבוכה, כל פרשה, כל סקנדל, כל היעלבות הופכים למשבר שמחייב התערבות של ראש הממשלה.
הפרשה גם לימדה הרבה על האופוזיציה. לא ברור איך הצליח יצחק הרצוג להפוך לאחד הנפגעים העיקריים של פרשה שנועדה להביך בעיקר את הליכוד. ההסכמה לקזז את חזן כדי לאפשר את מיצוי הדין איתו קוממה עליו את מספר שתיים הרשמית שלו, לבני, ואת מספר שתיים האמיתית, יחימוביץ'. "אני מאוד מודאגת מההתנהלות האופוזיציונית שלנו", אמרה השבוע. והיה ברור שביקורתה חורגת בהרבה מפרשת הקזינו.
הוא גם מלמד על סבלנות. שרן השכל, צעירה בת שלושים ממוקמת במקום השלושים ואחת ברשימת הליכוד, יצרה השבוע קשר עם פוליטיקאים לשעבר, לשיחת חפיפה. למי ששאל מדוע, היא סיפרה שכניסתה למשכן קרובה. מה היא יודעת על חזן שאנחנו עדיין לא יודעים?
 
יום רביעי של פורענות
החודש הראשון של הממשלה נראה כטיול רגוע של אחר הצהריים לעומת מה שמצפה לה בשבוע הבא. דיוני המליאה המנומנמים, דיוני חסד לקואליציית ה-61, יסתיימו באבחה אחת עם סדר יום נפיץ, מתוח, צמוד כמו סדרת גמר באן.בי.איי. ביום שני תצביע הכנסת בקריאה ראשונה על ביטול חוק הגיוס במתכונתו היש-עתידית, לדרישת החרדים. אם הממשלה לא רוצה ליפול בהצבעה המכריעה, היא תצטרך להעביר את החוק בתמיכתם של ח"כ יואב קיש (ליכוד), פעיל ותיק נגד ההשתמטות, וח"כ רחל עזריה (כולנו), פעילה ותיקה נגד כפייה דתית. כל זה, בהנחה שהרצוג לא יחזור על טעותו מאשתקד, כשמפלגת העבודה נעדרה מההצבעה כדי לעשות "שלח לחמך" למפלגות החרדיות. כמו פרס בשעתו, גם הרצוג כבר שלח מאפיות שלמות ליהדות התורה וש"ס, ולא קיבל דבר בתמורה.
שדה המוקשים האמיתי הוא יום רביעי. בזה אחר זה יעלו הצעות חוק נפלאות, חברתיות, מיטיבות עם העם. איך יכול הח"כ הפשוט להתנגד לחוק השכירות ההוגנת של סתיו שפיר מהמחנה הציוני, תקוותם של מאות אלפי צעירים? לחוק של יאיר לפיד ומאיר כהן שיקל על תשלום מזונות? להקמת רשת אינטרנט אלחוטי במקלטים בצפון ובדרום, הצעתה של אורלי לוי אבוקסיס? להצעתה הכה הגיונית של זהבה גלאון להעניק פטור מארנונה לנשים ששהו במקלט לנשים מוכות?
אלה בדיוק ההצעות שיאחדו 59 חברי אופוזיציה. מספיק ח"כ אחד בקואליציה עם לב רך שיצביע בעד, ועוד אחד שיאריך במתכוון את ארוחת הצהריים, והקואליציה תתחיל ליפול בכנסת. ההפסד הראשון תמיד נראה ניתן להכלה, גם השני והשלישי. אם הממשלה לא תפיל את כל ההצעות, מיום רביעי זה עד יום רביעי הבא, היא תשלח מסר שלילי מאוד לשותפות ולמערכת הפוליטית כולה באשר ללכידות הקואליציונית, לקופת האוצר, ליציבות שלטונו של נתניהו.
ואחרי כל זה, מותש וטרוד, יצטרך נתניהו לנאום בפני הכנסת לאור דרישת האופוזיציה. ככה ייראו מעתה השבועות הפרלמנטריים שלו. אם ייכשל בשבוע הבא, לא יהיו עוד יותר מדי כאלה.
דברים שאמרתי היום בכינוס של מועצת יש"ע להסברה ותקשורת, במפגש עם רביב דרוקר על התקשורת הישראלית מההתנתקות ב-2005 ועד הבחירות ב-2015:
חופש הביטוי, חירות הפרט וחופש המידע הם ערכים נשגבים, שאגב היסטורית ערש הולדתם דווקא בימין. הם ספגו את המהלומה הקשה ביותר דווקא מהתקשורת, במהלך ההתנתקות, לפני עשור. אם הפאנל הטיפוסי היחיד שהתקיים בשם חופש הביטוי כלל מגיש תומך התנתקות שמראיין שלושה פאנליסטים תומכי התנתקות וכדי לאזן מעלים על הקו את חיים רמון, אי אפשר להתפלא שאחר כך, למרבה הצער, ציבור הולך וגדל לא מחשיב במיוחד את חופש העיתונות. אם הערכים האלה נראים רק כסיסמא חלולה שבשמה מתקיים, במשך עשרות שנים, נתק מוחלט בין הלכי הרוח בציבור למה שקורה באולפנים ובחדרי העריכה, יש בכך נזק הרסני לדמוקרטיה. התקשורת אינה ולא חייבת להיות מאוזנת, אבל אשמח לדוגמא אחת שבה השבט הלבן, התל-אביבי, ליברלי, שמאלני, הופלה לרעה בתקשורת הישראלית.
נשגב מבינתי להבין איך עיתונאי הגון יכול לשבת ערב ערב, או בוקר בוקר, או שישי שישי, בפאנל מוטה, נטול ייצוג לעמדה רווחת מאוד בציבור הישראלי, ולחיות עם זה בשלום. לא ברור הפער בין היכולת של עיתונאים למחות על היעדרם של ערבים בבנק ישראל או מיעוט נשים בממשלה לבין החד-גוניות המזעזעת של מערכות החדשות שבהן הם נמצאים.
כמובן שהאחריות לכך שוכנת גם על כתפי הימין, החרדים ובעצם כל מיעוט שמעדיף לבכות מאשר לעשות. ב-1974, כשאמנון אברמוביץ' נרשם לקורס הכתבים של קול ישראל, זמביש וחבריו נרשמו לגרעין המיישב של אלון מורה.
אם יש דבר אחד שההתנתקות צבעה אצלי חזק מאוד, זו התמונה של כפר דרום. עומדים על הגג 200 איש, ולמטה עיתונאים בכירים, שאני בספק אם מישהו שם מכיר אותם. אז הבנתי שמילים חשובות לפעמים יותר ממעשים. התודעה מעצבת את ההויה.
ולכן, בין החטיבה להתיישבות לחטיבת החדשות נראה שבמבחן התוצאה חטיבת החדשות חשובה יותר
פוליטיקאי מיומן הוא כזה שיחד עם סוללת יועצי התקשורת והיחצ"נים שלו אינו משאיר דבר ליד המקרה. אבל מה עושים כשהכל מתחיל להשתבש, ועוד מול המצלמות?
בהרצאה נגלה עד כמה צירופי מקרים, מעידות לשוניות ואפילו פריט לבוש יכולים לחרוץ גורלות בישראל. מדוע שרף נתניהו את החליפה היוקרתית שלו רק כדי להימנע מתצלום לא מחמיא? איך הפסיד עמיר פרץ את הבחירות בגלל חולצה מזויפת אחת משוק הכרמל? למה זנח אהוד אולמרט את אוסף העניבות המפורסם שלו מיד אחרי האירוע המוחי של שרון? ואיך אשם דואר ישראל בתבוסה הפוליטית הקשה ביותר של שאול מופז?
בלי להיכנס לאידיאולוגיה או לפוליטיקה גבוהה, נחשוף סיפורים שלא פורסמו עד היום על מאחורי הקלעים של הפוליטיקה הישראלית, ונראה כיצד הפרטים הקטנים מרכיבים לא פעם את התמונה הגדולה ומעצבים את ההנהגה שלנו, אפילו את הרגלי ההצבעה שלנו, הבוחרים.
.
במבצע צוק איתן, כשחדשות 2 שידרו במשך 18 שעות ביממה, שיבצו את סיון רהב מאיר ואותי להגיש את משדר מוצ"ש. כי כידוע לכל שבת יש מוצאי שבת. חי נפשי, זה היה משדר צוק-איתני קלאסי – איפה נפל הגראד, מה שלום הפצועים, כתב צבאי על הקו. בקיצור, אפס אג'נדה גם לו היינו מאוד רוצים להטיף. ארבעה מוצ"שים הגשנו, ובכל ראשון חיכתה לנו בעיתון ביקורת טלויזיה מזועזעת מההשתלטות הדתית-ימנית על המסך. באחד מהעיתונים כינו את השידור: "פרומו מבעית למה שצפוי לנו״. באחר: "סגל ורהב מאיר הרשו לעצמם להשתולל והפכו לנערי הפוסטר של ההוריקן הלאומני־דתי שסוחף את ישראל. הם לא היססו להיכנס במרואיינים שהביעו עמדות שמאל־מרכז, ניצחו על מקהלת הימנים באולפן ונתנו לכולנו הצצה למהדורת החדשות ביום שבנט יהיה ראש הממשלה".
אני לא רוצה להיות אחד מאלה שעומדים ומנופפים בגזרי עיתון מצהיבים כדי להתלונן על התשקורת העוינת, וגם לא כדי להתבכיין. אחת הרעות החולות של הימין היא תסביך הנחיתות. אני מביא את הציטוטים האלה כדי להסביר שאם זו תחושת המצוקה שחשים כמה עיתונאים ב"הארץ" או ב"טיים אאוט" כלפי משדרים ספורים, תכפילו  באלף, בעשרת-אלפים, כדי להבין את המצוקה והתסכול שחש ציבור ענק כלפי כל משדר טלויזיוני, כל עיתון, כבר שלושים שנה.

את משחקי הבית של מוקדמות יורו 2004 נאלצה נבחרת ישראל בכדורגל לקיים בקפריסין, בגלל גל פיגועי ההתאבדות של האינתיפאדה השנייה. מבוכה רדפה מבוכה. למחרת עוד תבוסה כתב פרשן כדורגל בסרקזם שישראל אמנם נבחרת גדולה, אבל לא מספיק גדולה כדי לעלות למונדיאל בלי משחקי בית. השמאל הישראלי מוצא את עצמו בבעיה דומה. מילא הדמוגרפיה הבעייתית וסדר היום הלא פופולרי, אבל בסוף הוא אמור להרכיב ממשלה בלי אגף משמעותי של המחנה, הציבור הערבי. ראש ממשלה משמאל אמור לארגן גוש חוסם עם הערבים, ואז לזרוק אותם החוצה ולהכניס במקומם חרדים. זו אף פעם לא הייתה מלאכה קלה, כפי שיעיד פרס מהתרגיל המסריח או רבין מממשלת אוסלו. אבל בשנים האחרונות היא הופכת כמעט בלתי אפשרית. ארתור פינקלשטיין אומר בשנים האחרונות לכל מי שרוצה לשמוע שבדור הקרוב לא יהיה לישראל ראש ממשלה שמאלני. יועץ הסקרים האמריקני כמובן אינו נביא, כפי שיעידו 42 המנדטים שחזה לליכוד-ביתנו. אבל למה לדבר על הדור הבא, אם אפשר לדבר על הדור שהיה? פעם רק הערבים היו פסולי חיתון. אבל מאז 2000 מרצ לא יושבת בשום ממשלה. אפילו אולמרט לא העז לצרף אותם לממשלת ההתכנסות שהקים ב-2006.
מילא זהבה גלאון; מנהיגת הגוש, מפלגת העבודה, לא מינתה ראש ממשלה מטעמה מאז 1999. מחנה השמאל עובר תהליך ארוך ועקבי של כרסום בלגיטימציה שלו לשלוט. בעולם המדומיין של הפרשנים, זה עדיין ימין נגד שמאל. במציאות זה ימין נגד מרכז, או ימין נגד עצמו. מאז מהפך 1977, אבל בעיקר מאז קריסת אוסלו בשנת 2000, השמאל מנסה לרוץ לשלטון על קביים של אחרים. זה יכול לקרות באמצעות תמיכה באקטיביזם שיפוטי, בבחינת "אם לא הצלחת לסכל חוק ימני בכנסת פסול אותו באמצעות בג"צ". ובהקשר הפוליטי זה בלט במיוחד בבחירות האחרונות: המחנה הציוני לא ניסה אפילו למראית עין ללקט קולות בפריפריה. הרצוג בנה על האיבה האישית של מנהיגי הימין לנתניהו, וקיווה שליברמן יביא לו את קולות העולים, כחלון את קולות הליכודניקים ודרעי את קולות החרדים. אבל זה כבר לא יקרה כנראה, כי 88% מהעולים מרוסיה מצביעים ימין, השמאל לא קיים בפריפריה ו-90% מהחרדים לא מוכנים לשמוע על ברית עם מה שהם תופסים כאוכלי שפנים. לאורך זמן אי אפשר להשיג שלטון לא דרך מיקור חוץ ולא דרך קבלנות משנה. הבחירות האחרונות העירו את אחרוני הנרדמים במחנה שמשמאל לנתניהו. יאיר לפיד, למשל, בורח כמו מאש מההגדרה שלו כ"מרכז שמאל".
במהלך בחירות 2013, כששייכתי אותו בשידור לגוש השמאל הוא סימס לי "שמאל אחותך", ואז החליט שבנט זה אח. יש עתיד לא המליצה אז על יחימוביץ' ולא עכשיו על הרצוג. לפיד מכוון ימינה: זו הסיבה שגיבה את בנט ואת רגב בשערוריית התרבות האחרונה, זו הסיבה שהוא משמר בעקשנות ייצוג משמעותי לציבור הדתי לאומי. לפיד הוא הראשון ממנהיגי המרכז מאז ברק ב-1999 שמבין לעומק את הדמוגרפיה הישראלית העכשווית. והיא כוללת שיח משמעותי עם היהדות ועם המזרחיות. עמיר פרץ אמר לחבריו יום אחרי ההפסד בבחירות שאי אפשר לקבל מנדט מהעם כשבכל המקומות הריאליים אין יותר משני שומרי כשרות. ללפיד יש את פירון, לביא ושטרן. רק מתבקש, לפיכך, שהמהלך הבא של לפיד יהיה איחוד עם "כולנו" של משה כחלון, למפלגה שנמצאת בדיוק על המרכז, או קצת ימינה, עם ייצוג דתי ומזרחי נרחב. הפריימריז הקרבים בעבודה יהיו סיפור עיתונאי מלהיב ויצרי, אבל שני אלה, ולא חולדאי, אשכנזי או יחימוביץ', נראים כרגע המחסום המשמעותי שניצב בין נתניהו ובין כהונתו החמישית. (מתוך מוסף מיוחד של מקור ראשון שהוקדש לשמאל בישראל)
השופלים של רון חולדאי עלו על גדות הירקון בקיץ 2007. בתום שנתיים מאבק הצליח רון חולדאי להרוס את אולם אוסישקין, מגרש הכדורסל הביתי של הפועל תל-אביב, בטענה שהוא מפגע תברואתי וסביבתי. עצרות מחאה סוערות, לעתים אלימות, התארגנו בקבוצה נגד המהלך. מאז ועד עצם היום הזה לא הוזמן חולדאי לשום אירוע של קבוצת הכדורסל מעירו, אפילו לא לחגיגות הדאבל של קבוצת הכדורגל. כשהזמין את עצמו לאירוע חנוכת האולם החדש התייצבה בשולי האירוע עצרת אוהדים קולנית, בלתי מנומסת בעליל. כשכבר הגיע פעם לדרבי נאלץ לשמוע שיר שלא כדאי לצטט כאן.
אבל הכתומים הם לא האדומים. השבוע, במלאות עשור להתנתקות מגוש קטיף, הזמינה מועצת יש"ע את האלוף במיל' גרשון הכהן להיות אורח הכבוד בכנס שנועד למנוע את ההתנתקויות הבאות, שיבוצעו על-ידי הגרשון הכהנים הבאים. בניגוד לדימוי, אין ציבור מנומס יותר מאשר השדרה המרכזית של המתנחלים. הוא רק צמא לקצת סימפטיה. בטח כשמדובר בהכהן, אלוף עתיר מלל, שילוב של פילוסוף, אוגדונר וקומונר. ניטשה בצריח.
לכאורה, הכהן אינו המקבילה הכתומה של חולדאי אלא של נהג השופל. רק לכאורה. מינויו על ידי שרון ושלוחיו למפקד ההתנתקות לא נבע מכישורי השדה או מעומק השכלתו, אלא מהביוגרפיה הדתית-לאומית שלו. שרון רצה – והצליח – לשבץ בכל מוקדי העקירה חובשי כיפה ותומכי ימין. הוא הציע את תפקיד מנכ"ל מנהלת ההתנתקות לעתניאל שנלר (שסירב, רק כדי להשתבץ אחר כך ברשימת קדימה כיחצ"ן נלהב של עקירת עשרות יישובים במסגרת ההתכנסות). במקומו מונה לתפקיד איש הקיבוץ הדתי יונתן בשיא. הכהן, בוגר נתיב מאיר, לא היסס לרגע. במובן הזה הטיעון של הכהן – עם כל סיבובי האגודל המתבקשים – שהמשימה הייתה מתבצעת בכל מקרה, אינו נכון. צה"ל לא היה משופע אז בקצינים ימניים שומרי מצוות.
בניגוד לרושם שנוצר, האלוף במיל' אינו מתחרט עד לרגע זה על הפיקוד על מבצע העקירה. הוא המשיך לשווק השבוע שילוב מוזר של לכתחילה בדיעבדית; מן התלהבות למלא פקודה בחוסר התלהבות. בתשובה לשאלה של קלמן ליבסקינד ב'גלי ישראל' אם היה חוזר היום על הפינוי השיב השבוע בתהייה בסגנון: "האם אפשר לטבול פעמיים באותו נהר", מה שהעלה את התהייה הפילוסופית האם אפשר יהיה פעם אחת לקבל מהכהן תשובה ישירה על משהו.
במקום זאת, מפקד ההתנתקות מספר לעצמו סיפור דמיוני שבו הוא אחד מנפגעי הפינוי. בראיון מרתק לרועי שרון בערוץ 10 הוא סיפר על השמחות המשפחתיות שאליהן הוא לא מוזמן, וחתם בסיפור הבא: "ביציאה מהגוש בא אליי חנן פורת ז"ל ושאל: 'מה עשית לנו'. עניתי לחנן: 'מה עשית לי?'" שחזר הכהן, והסביר שתפקודם הלקוי של מנהיגי הימין בכפר מימון מנע את סיכול ההתנתקות וגזר עליו לבצע את הפינוי.
קו המחשבה המתקרבן, שמאשים את המפונים בסבלם, לא נעצר בהכהן. בניסיון לתרץ את מצג השווא שלכל מתיישב יש פתרון האשים יונתן בשיא השבוע את עקורי הגוש במצבם הנורא בקראווילות: "אתה יכול לפנות בכוח, אתה לא יכול ליישב בכוח. מאחר שהם הסכימו לדבר רק אחרי ההתנתקות – זה התעכב". גם פורום החווה למד מההצלחה: דוברו של שרון, אסי שריב, סיפר ש"היום של פינוי כפר דרום היה לו מאוד מאוד קשה נפשית". להזעיק פסיכולוג ממנהלת סל"ע?
גרשון הכהן הוא טרגדיה. מ-42 שנות שירות צבאי תזכור לו ההיסטוריה דווקא את מה שהוא מנסה לשכוח, השבוע המהביל שבין תשעה באב לט"ו באב בחולות גוש קטיף. בשלל הסבריו, כולל על במת מועצת יש"ע, הוא הוכיח השבוע שעומק אינטלקטואלי לא מגיע תמיד עם יושר אינטלקטואלי.
איך קרה שח"כים בשמאל שקוראים לישראל לציית לתכתיבי אובמה בנושאים מדיניים, מאשימים את ארה"ב בהתערבות גסה בנושא הגז ודווקא נתניהו הוא בעל הברית הגדול של וושינגטון?
 
ללוביסט העיקרי של יצחק תשובה קוראים בימים אלה דן שפירו. עיסוק נוסף: שגריר ארצות הברית בישראל. שפירו, כך מעידים מתנגדים ותומכים כאחד,  מעורב עד צוואר בניסיונות לשכנע פוליטיקאים ורגולטורים לתמוך במתווה השנוי במחלוקת של שותפויות הגז. האמריקנים מנמקים את תמיכתם בשיקולים מדיניים: צינור הגז הטבעי יחבר את ישראל למדינות הערביות המתונות. מאחורי זה עומד כסף אמריקני גדול, מיליארדי דולרים. שרים וח"כים עוד זוכרים את ימי הקרב הקודם על הגז: לפני שנתיים, כשלפתע קיבלו שיחת טלפון מביל קלינטון. הנשיא ה-42 של ארה"ב שימש אז כלוביסט של חברת נובל אנרג'י השותפה בקידוחים מול חופי ישראל.
איזה עולם הפוך: ח"כים בשמאל שבימים כתיקונם קוראים לישראל לציית לתכתיבים אמריקניים מאשימים את ארה"ב בהתערבות גסה וקוראים להתעלם ממנה באלגנטיות. ובנימין נתניהו, דווקא הוא מכולם – הוא בעל הברית הגדול. אם לא בגרעין האיראני, אז בגז הישראלי.
העמדה המוצהרת, הבוטה, שנוקט נתניהו בעד תשובה מפתיעה ואפילו מפליאה. בשש שנותיו האחרונות כראש ממשלה נתניהו ברח כמו מאש מעמדות כלכליות שנויות במחלוקת: הוא הפיל את הטיפול במחאה החברתית על שטייניץ, את הנדל"ן על לפיד ואת הכלכלה מסר בחדווה לכחלון. פתאום, במקום לפזר סמכויות הוא אוסף אותן. שר האוצר פוסל עצמו? ראש הממשלה לוקח על עצמו את הטיפול בגז. אף אחד לא מתנדב לדבר על הנושא בכנסת? ראש הממשלה, בכבודו ובעצמו, עולה לדוכן ומגן על ההסדר שתשובה כה רוצה בו.
לשמאלנים קל. הפעילים החברתיים והח"כים שנאבקים עכשיו במתווה יסבירו שנתניהו היה ונותר פוליטיקאי מושחת, מגן טייקונים. זה טיעון קלוש. ראש הממשלה הוא קפיטליסט מושבע, אבל הקריירה שלו רצופה דווקא במאבקים בכוחות הכלכליים החזקים במשק. כשר אוצר, נתניהו חייב את שרי אריסון ושותפיה בבנקים למכור את קופות הגמל. כראש ממשלה הוא נתן גיבוי לרפורמה של כחלון שעלתה לדנקנר ובן-דב מיליארדים ובדיעבד גם הביאה לקריסתם. יותר מכך: מול לחצים אדירים ואלימים וסיעת ליכוד מפוחדת, נתניהו הוביל יחד עם שר האוצר שלו שטייניץ את אימוץ מסקנות ועדת ששינסקי, אלה שעלו לתשובה וקובי מימון מיליארדים יותר משתכננו להוציא על מיסים.
אז מה קרה לנתניהו, שהחל לדקלם את דף המסרים של דלק קידוחים? ולמה, גם אם הוא מאמין בכל ליבו במתווה, הוא עושה זאת בפומבי ולא שולח את הגשושית שלו, שר האנרגיה שטייניץ, לספוג את הביקורת? גורמים שמעורבים במהומת הגז הזו מעריכים שנתניהו, מוכוון-איראן כתמיד, מוכן לתת לאמריקנים סיוע שכה חשוב להם אולי אחרי סיכומים שקטים עם וושינגטון.
אחרים משערים שזו עשויה להיות ג'סטה לגורמים רפובליקניים בכירים שמושקעים במיזם. לנתניהו קל יחסית לעשות זאת בנושא הגז, שמלהיב את נתניהו בגלל האלטרנטיבה האנרגטית לנפט הערבי ולא כרוך בוויתור על השקפת עולמו, שהייתה תמיד פרו-עסקית. אם לא בושֶהר תמורת יצהר, אולי בושֶהר תמורת אבנר.
זה שמאוהב וזה שמאיים
התחזיות על פירוק מוקדם של הממשלה נשענות בעיקר על משה כחלון, והמסרים שהוא מעביר בפומבי ובארבע עיניים על אי רצונו להמשיך בממשלת 61. כחלון מאיים, אבל לא ימהר לקיים. שר האוצר מודע היטב למחיר שישלם בימין על פירוק מוקדם של הממשלה ולשטרות שהוא צריך עדיין לפרוע במרכז. הוא בנה את מפלגתו על חולות נודדים, קולות מצביעי המרכז, וכדי ש'כולנו' לא תקרוס הוא זקוק נואשות להישגים. ובעיקר, הוא זקוק לזמן. מחירי הנדל"ן יירדו, אם בכלל, רק בעוד שנה וחצי, שנתיים. אין לו שום עניין להיחתך בחצי מכוחו כפי שאירע לקודמו במשרד האוצר.
אז למה הוא בכל זאת בוזק רמזי פרישה? כעד שמיעה לתאונה החזיתית שנקראה: "ממשלת נתניהו-בנט-לפיד" הוא מודע בוודאי לזה שדיבורים כאלה מערערים את יסודות הקואליציה. יו"ר 'כולנו' רוצה, לשיטתו, להציל את ראש הממשלה מעצמו. הוא משמיע את האיומים האלה וגם מתנגד לתקציב התלת-שנתי של נתניהו, כדי למנוע מראש הממשלה להתאהב בקואליציה הצרה שלו.
הוא חושש שאם התקציב יעבור בנובמבר, מישהו במשרד רה"מ עלול להשתכנע בטעות שממשלת 61 זה מצוין, ולספור פחות את משרד האוצר ואת 'כולנו'. גם כך, ראש הממשלה נראה נינוח, אולי אפילו קצת זחוח ובעיקר חסר סבלנות לשותפיו. שני שרים סיפרו שבפורום שהתכנס לאחרונה, נתניהו נזף בשרה לשוויון-מגדרי-ומה-לא גילה גמליאל: "ככל שהתואר ארוך יותר כך המשרד קטן יותר", אמר בסרקזם. אגב, לוח ההצבעות במליאת הכנסת לא נותן לנתניהו סיבה להרחיב את הממשלה, כשהקואליציה מנצחת את רוב ההצבעות בפער דו ספרתי. האופוזיציה הבטיחה לפתוח לממשלה את שערי הגיהנום, ומיהרה לשער היציאה מספר 4 בנתב"ג.
מה עובר על הרצוג
מה שקורה ליצחק הרצוג בימים אלה מזכיר בדיחה נושנה ביידיש: יהודי רוסי שמתבקש על ידי פקידי הצאר לציין בטופס את גילו. לילה שלם נודדת שנתו בגלל ההתלבטות האם לזייף את תאריך לידתו כלפי מעלה או כלפי מטה. בבוקר, טרוט עיניים, הוא מתייצב אצל הרבי כדי לקבל עצה. "אולי פשוט תכתוב את הגיל האמיתי"?
יו"ר המחנה הציוני, שהוא גם יו"ר העבודה, נקרע בימים אלה סביב השאלה אם להקדים את הבחירות לראשות המפלגה מהתאריך הקבוע, מאי 2016, או לאחר אותן. על אוזן אחת לוחשים היועצים: קבע את הפריימריז לסתיו הקרוב, נצל את חוסר המוכנות של חולדאי ואת החקירה הפלילית נגד אשכנזי, וזכה בעוד קדנציה. באוזן השנייה הוא שומע: אם תקדים את הפריימריז כמו יחימוביץ' לפני שנתיים, תגמור כמוה. אתה חייב להרוויח עוד זמן. דחה את הבחירות ככל האפשר, לספטמבר 2017.
הרצוג קרוע בין שתי האפשרויות. מתלבט כמו שרק הוא יודע, מתייעץ מצאת החמה ועד צאת הנשמה. אופיו הזהיר לא נוטה החלטות דרמטיות כמו הקדמה. החוש הפוליטי המחודד לא ייתן לו לתת זמן היערכות לבני גנץ, יובל דיסקין ושאר כוכבים מבחוץ. יכול להיות שכמו היהודי מהבדיחה, גם הוא יחליט בסוף להשאיר את הבחירות במועדן האמיתי.
אורי אורבך ז"ל איבחן פעם שלא רק הערבית היא שתי שפות, ספרותית ומדוברת, גם לנו יש: עברית אחת לבני תמותה רגילים, ואחת לפוליטיקאים. אדם מן השורה מתיישב, פוליטיקאי – תופס את מקומו. לאדם רגיל יש משרד, לפוליטיקאי לשכה. לנו יש אישה, לפוליטיקאי – רעיה. אדם רגיל חושב ופוליטיקאי סבור, אדם רגיל מרצה עונש מאסר ופוליטיקאי מתכנן קאמבק.
כמו המילים, ככה הבגדים. דור המייסדים ניהל את המדינה בחאקי, לפעמים במכנסיים קצרים. ותיקי מפא"י אמנם הלכו והתברגנו אבל בלבושם ביקשו להזכיר שגם הם היו פעם פועלים וקיבוצניקים. אפרים קישון כתב פעם שבישראל, הנהג הוא האיש עם החליפה והעניבה והשר – זה בחולצה הפתוחה עם הכתם.
דווקא הליכודניקים, עממיים שכמותם, הם שהביאו לכנסת את הז'קט וחליפה. בגין, כמו ז'בוטינסקי לפניו ונתניהו אחריו, הקפיד מאוד בלבושו. שר בכיר במפלגה הגיע פעם בתור ח"כ טרי לחתונה של חבר מרכז. כדי לשדר עממיות הוא השאיר את הז'קט באוטו ופסע פנימה לאולם היכלי-משהו. השתגעת? סינן לו אחד מבכירי המפלגה, חנוט בחליפה שחורה ועניבה כחולה, הפעילים רוצים את החליפה. הם יגיעו בבגדים פשוטים אבל את המנהיגים הם רוצים לבושים כמו מנהיגים.
נער הייתי וגם פחות או יותר זקנתי, ואני לא זוכר יום שבו סערה הכנסת כולה, ממנכ"ל משרד ראש הממשלה ועד אחרון המנקים, כמו ביום שבו הכריזה יו"ר הכנסת דליה איציק על איסור להיכנס לכנסת בג'ינס. רגע כה מחמם של אחדות בין חילונים וחרדים, שמאלנים ומתנחלים, לא חווינו אפילו בצוק איתן או במחאה החברתית. הגזירה בוטלה אחרי שנה מחויטת, מסויטת אחת. אבל המסקנה מהפרשה הייתה ברורה: שהם ילבשו את הבגדים שלהם, אנחנו את שלנו.
זה קרה, כי פעם, מזמן, הנכס העיקרי של פוליטיקאי היה הריחוק. שרים מדדו את מצבם הפוליטי בגודל פמלייתם ובעובייה של טבעת המאבטחים שהקיפה אותם. כשבנימין בן אליעזר החזיק בתיק התקשורת, בין סוף המאה הקודמת לתחילת הנוכחית, המשרד התרוקן מעובדיו בכל פעם שהשר יצא לסיור. הוא תיעב את הרעיון של הגעה לסיור בבזק או ליס חמוש בדוברת ורל"ש.
זה חלף לבלי שוב. אנחנו מבכים את לכתם של המנהיגים הגדולים של פעם, בעודנו מציעים חברות בפייסבוק ללפיד או לבנט. בממלכות העתיקות רק הכהנים והמושלים ידעו לקרוא, בישראל הצעירה חשבנו שרק ראש הממשלה והשרים יודעים מה טוב. הטכנולוגיה הנוכחית, זו שבה המידע טס בצינורות במקום להגיע באיחור ובדליים, מקרבת אותנו מאוד אל המנהיגים. לא רק שאנחנו מרגישים חכמים כמותם – או יותר מהם – אנחנו גם רואים בסרטוני ווטסאפ כל מעידה, כל חולשה, כל כתם טחינה בחולצה.
זו הסיבה שבגללה ראיתם את נתניהו בסוודר רך עושה בייבי סיטר בסרטון הויראלי המפורסם מהבחירות, את זהבה גלאון מורידה צ'ייסר, את כחלון ובנט נטולי עניבה, את לפיד בטריקו שחור.
דייויד קמרון רץ לראשות ממשלת בריטניה לפני חמש שנים בעודו מחזיק בחשבון הבנק סכום ששווה למאתיים מיליון ₪. כדי להתחבר לעם הוא עשה שני דברים: שתה בירה בפאבים ואמר ש"צריך להפשיל את השרוולים ולעבוד על תיקונה של בריטניה". כדי להמחיש זאת הוא הסתובב בכל רחבי הממלכה לאורך כל הבחירות עם שרוולים מופשלים, חילול הקודש לאליטיסט בוגר איטון, בית ספר שבו פפיון זה קז'ואל.
אהוד ברק רץ ב-2009 עם מפלגת העבודה תחת הססמה "לא סחבק, מנהיג". זו הייתה ססמה מבריקה, כי היא לקחה את יהירותו וכספו הרב של ברק והפכה אותם ליתרון. אני לא חבר שלכם, אמר בעצם שר הביטחון, אני שחצן ומליין ומהקומה ה-31 באקירוב כולכם נראים לי מה זה קטנים. אבל אם אתם רוצים מישהו שיענה לטלפון בשלוש בבוקר, תצביעו לי.
התוצאה בבחירות הייתה כישלון מחפיר, היסטורי של מפלגת העבודה, שצנחה לשפל של 13 מנדטים. ארבע שנים אחר כך, פעיל הייטק מקריח, שמנמן, עם רווח בשיניים, רץ תחת הסלוגן "בנט זה אח", ושבר את שיאי כל הזמנים בהצבעה למפד"ל.
ובקיצור, אם צריך לנסח את ססמת הבחירות האולטימטיבית של דורנו, היא תהיה משהו בסגנון: לא מנהיג, סחבק. וכולנו יודעים שסחבק לא לובש חליפות שלושה חלקים.
בקואליציית 61 כל בעיית ת"ש הופכת למשבר ברמת ראש ממשלה. פרשת הגז היא וירוס קל ולא מחלה סופנית, אבל קואליציה עם מערכת חיסון מוחלשת צריכה לחשוש מסיבוכים
ממשלת נתניהו נתקלה במבוכה קשה סמוך מאוד להשבעתה. רפורמה משמעותית שקידמה בתחום הכלכלה נמשכה בבושת פנים משולחן הכנסת לאחר שהתברר שאין רוב. השנה היא לא 2015, אלא 2009, והיוזמה המדוברת הייתה האפשרות למכור את קרקעות המדינה לגופים פרטיים. השר יעלון החליט להתנגד, סגן השר וילנאי נעל את עצמו בחדר ובקואליציה החלו לתהות אם הממשלה תמלא את ימיה. וזו, אגב, הייתה הפעם האחרונה בארבע שנים תמימות שבה קואליציית נתניהו נכשלה בהצבעה.
איך לסווג את מבוכת מתווה הגז מהשבוע? האם זה מקרה חריג, חד-פעמי, או סימפטום של מחלה עמוקה יותר, כרונית, בלתי ניתנת לריפוי, בקואליציית ה-61?
מבט מעמיק יגלה שסאגת השבוע האחרון נראית כהצטברות מקרית של נסיבות אישיות, לא כמזימת על להפיל את הממשלה. זה החל באריה דרעי: בסיומה של ישיבת הקבינט על הגז בחמישי שעבר, רגע לפני שהנוכחים הצביעו בעד מתווה הגז והפליגו אל סוף השבוע, הטיל שר הכלכלה את הפצצה והודיע שהוא מעביר לממשלה כולה את הסמכות לעקוף את עמדת הממונה על ההגבלים העסקיים. יו"ר ש"ס קרס תחת הלחץ הכבד שהפעיל עליו עיתון "דה מארקר", אולי כלי התקשורת האפקטיבי ביותר. יש כאן גם נסיבות אישיות: דרעי ממתין עדיין להכרעת בג"צ בשאלה אם הוא יכול לשמש כשר בממשלה למרות הרשעתו בשוחד. המפגש החזיתי הקודם שלו עם מערכת המשפט והתקשורת הסתיים כמעט בטוטאל-לוס. הוא בטראומה: לא התאים לו עוד מפגש כזה, כשהוא שוב מלוהק לתפקיד מגן האינטרסים הזרים, הפראייר של ממשלת ישראל.
הפחד הקמאי של דרעי פגש את הטראומה הטרייה יותר של כחלון. שר האוצר רק החל להתאושש מהזגזוג שבין "אין לי חברים טייקונים ואטפל בגז" של לפני הבחירות לבין "אני חבר של קובי מימון ולכן פוסל את עצמי" לאחריהן. לא הייתה לו שום כוונה לעלות להצביע עם הממשלה ולחטוף מהלומה שתהפוך אותו לשאול מופז של הכנסת ה-20.
איזה עולם משונה: ההחלטה של כחלון לפסול את עצמו תוארה לפני חודש כדרך מתוחכמת לעזור לחברו קובי מימון לאשר את מתווה הגז, אבל השבוע היא סיכלה את המתווה ששווה לחבר הילדות שלו שני מיליארד דולר.
נתניהו הבין שזה מקרה נקודתי ולכן העדיף לחץ נקודתי כבד על השרים שאיימו על אישור המתווה. הוא החל בכחלון, עם שלוש פגישות תוך כמה שעות. אבל כחלון כבר לא שכיר של נתניהו, הוא שותף. אי אפשר להכריח אותו לעשות משהו שהוא לא רוצה. אחר כך עבר לדרעי. קודם בלחץ ישיר, ואז עקיף, דרך הדלפות לעיתונות שיו"ר ש"ס פועל ממניעים לא ענייניים.
דרעי זעם: הוא ניגש לנתניהו במליאת הכנסת והראה לו תדפיס של ידיעה לפיה מקורבי ראש הממשלה מאשימים אותו שאירגן את כל המהומה הזו כדי לעזור בדרך מפותלת לטייקון קובי מימון להתחזק על חשבון הטייקון יצחק תשובה. מצלמות ערוץ הכנסת זיהו היטב את תנועת משיכת הכתפיים של נתניהו. דרעי הרותח נטש את המליאה, עזב את משכן הכנסת ונסע הביתה. הוא לא ענה בטלפון.
גם זה עוד היה עובר חלק, אלמלא מניות ישראמקו שחיים כץ רכש ב-2003 ושוות היום סכום שמונה-ספרתי, כאלה שהופכות אותו לבעל אינטרס מובהק; ואפילו ככה עוד אפשר היה להשיג רוב אלמלא ליואב גלנט היו אופציות בחברת גז ומייקל אורן נסע לחו"ל להחריב את שארית היחסים עם האמריקנים. ובקיצור: לו היה מדובר בתקציב המדינה, הצבעה עם משמעות פוליטית מכריעה יותר, בחוק הגיוס או ברפורמת נדל"ן, היה לממשלה רוב מוצק, קטן אבל בטוח.
 
 
ועדיין, מבוכת הגז מעידה על משהו עמוק יותר. אם הממשלה הייתה נהנית מרוב מוצק יותר בכנסת, נאמר 67 חברים, כחלון וגלנט יכלו למצוא קיזוז בשקט. בקואליציית 61, כל בעיית ת"ש הופכת למשבר ברמת ראש הממשלה. מהקזינו בבורגס ועד אסדות הקידוח. פרשת הגז היא רק וירוס ל-24 שעות, אבל וירוס שמתלבש על מערכת חיסון מוחלשת. אם ראש הממשלה לא יטפל בו, הסיבוכים עלולים להרוג את הקואליציה.
 
מחפש תשובה ולא מוצא
"מתי בפעם האחרונה ביקר פה טייקון"? אמר ראש הממשלה בישיבה בחדרו, ואת ה"פה" ליוותה מכה עזה על שולחן העץ. "אתם יודעים מאיפה ההאשמות האלה? אמר למקורביו בלעג, "כי אני אוהב סיגרים. אבל האמת היא שלא אותי תוקפים. זה בגלל השנאה לתשובה. אני סוחב את תשובה על הגב שלי, והוא כבד".
נתניהו מתכוון לסחוב את תשובה כל הדרך לאסדה. ההתנגדות בתקשורת ובאופוזיציה, גם בחלקים נרחבים של הציבור, רק גורמת לו להתעקש יותר על אישור הרפורמה. יש לו שם גנרי לכל אלה שמבקשים לסכל את העסקה ולגרום – לדעתו – נזק אסטרטגי למשק: "המטורפים".
נושא הגז סבוך עד אימה. כל גרף של דה מארקר נתקל בגרף של חברות הגז. שני הצדדים מטיחים זה בזה נתונים ודיאגרמות. הווליום של הויכוח הזה מוצדק בהתחשב בסכום האדיר שעל הכף. אבל הטיעון המשמעותי ביותר של מתנגדי העסקה נוגע לשחיתות. ההאשמה כבדה: היא טוענת שהתמנון הענק של תשובה ושותפיו מקמט את הדמוקרטיה הישראלית; שעיתונאים, פקידים ופוליטיקאים מוכרים את האינטרס הציבורי בגלל מתת בהווה או תמורה בעתיד מברוני הגז. הממונה המתפטר על ההגבלים, דייויד גילה, אמר זאת במפורש: מונופול הגז, הזהיר, יהיה סכנה קיומית לדמוקרטיה הישראלית, לא פחות.
זו טענה בלתי סבירה. כדי לקבל אותה, צריך להשתכנע שראש הממשלה, הקבינט כולו, משרד האוצר על כל פקידיו ובעצם כל אגפי הממשל הישראלי הושחתו עד היסוד ועובדים אצל תשובה. גם נפתלי בנט, גם גלעד ארדן, גם יובל שטייניץ, גם פרופסור איתן ששינסקי שהטיל מס כבד על חברות הגז לפני 4 שנים, גם ראש אגף התקציבים אמיר לוי – כולם מכרו את עצמם תמורת כסף או כוח.
יכול להיות שההחלטה שקיבלה השבוע ממשלת נתניהו היא בכייה לדורות, טעות שתעלה לנו בסכומים אדירים. אבל אם כן, זו שגיאה כלכלית, לא זדון מושחת.
 
מדבר סקר
מכוני הסקרים מתאוששים אט אט ממאורעות 17 במרץ.  אף כלי תקשורת שמכבד את עצמו לא העז מאז הבחירות לפרסם סקר מנדטים, אבל אחת המפלגות כבר הזמינה אחד כזה. התוצאות מעניינות: לפיד ובנט מתחזקים משמעותית, הראשון ל-15 מנדטים והשני ל-11. לפי הסקר הזה, בניגוד לכאלה שהציג ליברמן, המעבר לאופוזיציה לא שיפר את מצבו האלקטורלי. מי שמאבד גובה משמעותית הם הליכוד מצד אחד והמחנה הציוני מצד שני. כל הנתונים, כמובן, בערבון מוגבל ועם טעות דגימה.

שלוש הערות בעקבות הבחירות בבריטניה
הזוג המוזר
חרדת ההשמדה: איך אושוויץ ממשיך לעצב את הפוליטיקה הישראלית?
משחק חוץ
פרסום ראשון: כך הבטיח נתניהו לבנט תיק הביטחון – וחזר בו
חכמת הקניידלעך
גשר ספינים על פני תהום
שלוש הערות בעקבות הרשעת אולמרט
בחזרה למפלגת האם
תשובה לרביב דרוקר על התקשורת בבחירות 2015
המיליון הנעלם
3 הערות אחרונות על בחירות 2015
נתניהו צריך לשלוח זר פרחים לתקשורת
התסכולים של רוגל אלפר
מהפך? אל הפחת
ארתור פינקלשטיין התנבא לפני שנתיים שבדור הקרוב אף מועמד שמאלני לא ינצח בקרב על ראשות הממשלה. אבל גם אם יצחק הרצוג יקבל את הרכבת את הממשלה בתום מערכת הבחירות הדרמטית וההפכפכה שראינו, ולפי הסקרים הוא מתקרב לכך מאוד, פינקלשטיין לא לגמרי יטעה. לפי מה שנראה כרגע זה לא הרצוג שמנצח, זה נתניהו שמפסיד.
שתי תנועות ציבוריות גדולות, סותרות, אפיינו את הבחירות האלה: מצד אחד, תנועה גדולה, טקטונית, ימינה. זו מערכת הבחירות הראשונה שממנה נעדרו המילים "שלום" ו"נסיגות", מהיעדר ביקוש אלקטורלי לסחורה. מהצד השני, תנועה גדולה של עייפות מנתניהו. אפילו בין אלה שתומכים לחלוטין בעמדותיו המדיניות, בימין הפרגמטי שהוא משדר, בדאגה הקיומית מאיראן יש מי שרוצה לראות שם פנים חדשות.
גם מבחינת נתניהו והליכוד הבחירות הללו הן להיות או לחדול.  אם יווצר פער משמעותי והליכוד יקרוס, הם יחכו לו עם סכין בין השיניים, כמו ב-1999. וכמו אז, אפשר להניח שנתניהו יעדיף ללכת. יהיה לו פיתוי עצום לשבש מאחורי הקלעים את נסיונותיו ההרואיים של הרצוג להקים קואליציה בלתי אפשרית; בשיחה השבוע הוא רמז שדווקא ירצה להישאר. אבל לא בטוח שלליכודניקים תהיה סבלנות.
ולכן, קורה דבר מוזר: גם אם הרצוג ייבחר לראש הסיעה הגדולה ויקבל מנדט להקים ממשלה צפויה לו הרכבת ממשלה מסויטת, ארוכה, עתירת הפתעות. כל מי שייבחר, הוא או נתניהו  יצטרך להושיב דתיים וחילוניים, שמאלנים וימניים. איך אמר גרבוז? קומץ ועוד קומץ ועוד קומץ הופכים לרוב. מה יעשו החרדים במקרה של פער גדול? מה יעשה הליכוד עצמו? האם יצטרף לממשלה במקרה של הפסד, או ידרוש להיות שני ברוטציה, אחרי שיבחר יו"ר חדש? ואם לא, והחרדים יעמדו בסירובם לשבת עם לפיד, וליברמן ומרצ יסרבו לשבת זה עם זה (בהנחה הלא מובנת מאליה ששתי המפלגות ייכנסו לכנסת), האם הרצוג יגלה שזה היה בעצם מהפך אל הפחת?
לליכוד עוד נותרו כמה קלפים אחרונים: עצרת הימין בראשון, מרתון הראיונות של נתניהו, מערך שטח שלא היה בבחירות האחרונות. הוא ייאבק עד הרגע האחרון. גם הוא מודע לאפשרות הלא מופרכת, שיכול להיות שזה נגמר. בראיון בעמודים אלו הוא אפילו מזכיר זאת כאפשרות ריאלית.
הווילה והג'ונגל
אהוד ברק נהג להגיד שישראל היא וילה בג'ונגל. אי של תרבות מערבית, עם אופרה, כדורגל ודמוקרטיה בלב ג'ונגל מזרח תיכוני עוין, שורץ חיות רעות. במשך שני הדורות האחרונים, הישראלים הצביעו בעיקר לפי הג'ונגל: הימין הציע להילחם בו ולברא חלקים ממנו לצורך הרחבת הווילה, השמאל הציע לפנות חלק מהגינה כדי למנוע מזיקים בבית. השאלה מה לעשות עם הג'ונגל מצפון, מדרום ובמרכז עיצבה את הפוליטיקה הישראלית.
זה הולך ומשתנה בגלל שני אירועים דרמטיים שאירעו בשנת 2011. האביב הערבי, שהפך במהירות לחורף אסלאמי, שכנע את הרוב המכריע של הישראלים שהג'ונגל ג'ונגל. אין דרך לטפל בו, אין טעם לחתור כרגע לשלום עם יושביו; הוא לא פרוע בגללנו: זה לא אנחנו, זה הוא. לגמרי לא במקרה, המחאה החברתית שפרצה בישראל כמה חודשים אחר כך העלתה לראשונה לראש סדר היום הלאומי שאלות כמו יוקר המחיה, גובה הפנסיות, טייקונים, תחבורה ציבורית ונדל"ן.
כיכר תחריר וכיכר המדינה שינו את הפוליטיקה הישראלית לבלי הכר: במקום להביט מהחלון בדאגה או בתקווה על הג'ונגל, הישראלים פנו מהחלון בייאוש, ופתאום שמו לב לווילה: הם ראו שיש נזילה מהתקרה; שרמת התחזוקה ירודה; שהארנונה וחשבון החשמל בשמים, ובעצם, שזו לא וילה אלא דירת שלושה חדרים בשכירות. זו בדיוק הסיבה שהאירוע הדרמטי של צוק איתן נעדר לחלוטין ממערכת הבחירות: הקיץ המדמם שעברנו בעזה רק שכנע את הציבור שמבצעים צבאיים דו-שנתיים הם גזירת גורל, לא פרי החלטה של ממשלה כזו או מדיניות של פוליטיקאי אחר.
זה, על קצה המזלג, המהפך שהתהווה מתחת לרגלינו בבחירות האחרונות. הציבור הותיר בשלטון את נתניהו, אבל שלח לו וללבני, שני פוליטיקאי-ג'ונגל ותיקים, הערת אזהרה חמורה: כל מפלגה שדיברה על כלכלה זינקה. כל מפלגה שהתעקשה לדבר על איראן, אבו-מאזן וחמאס איבדה משמעותית מכוחה.
החלוקה האמיתית בישראל כבר איננה ימין ושמאל, אפילו לא ימין, שמאל ומרכז: היא חלוקה בין מפלגות הג'ונגל ומפלגות הווילה. ההיגיון מחייב שבבחירות האלה יתחזק כוחן של האחרונות, יש עתיד וכולנו, אולי גם המחנה הציוני שהחלה לדבר, בקצוות, על נושאי כלכלה, והחביאה לחלוטין את התהליך המדיני. זה מה שהציבור רוצה: לא הפחדות על איראן, לא דיבורי שמאל-ימין, לא נאומים בקונגרס ויוזמות נסיגה, אלא יוקר מחיה ויוקר הנדל"ן. לכחלון היה תשדיר גאוני ברוח זו: "כמה פעמים קיבלת טלפון מברק אובמה", שאל הקריין, "וכמה פעמים טלפון מהבנק".
במרכז או בקצוות?
מרצ והבית היהודי הן תאומות סיאמיות שנים רבות. כשמרצ ירדה ל-3 ב-2009, גם המפד"ל ירדה ל-3, כשמרצ עלתה ל-6 בבחירות האחרונות, גם הבית היהודי זינקה. זה קשור לשאלה אם הפוליטיקה הולכת למרכז או לדיון אידיאולוגי יותר, בקצוות. מרצ יורדת ברוב הסקרים, האם גם הבית היהודי תרד מ-12?
אז אמרו
"ש"ס תשיג מספר דו ספרתי של מנדטים" (אריה דרעי)
"המטרה שלנו היא 24 מנדטים, להיות מפלגת שלטון" (נפתלי בנט, שבוע לפני פרשת אוחנה)
"אנחנו נמליץ על המפלגה הגדולה" (משה כחלון, ראיון לערוצי הטלוויזיה, לפני חודשיים)
"גודל המפלגה לא ישפיע על המלצתנו" (משה כחלון, השבוע)
"הסיכוי שנמליץ על נתניהו אפסי" (יאיר לפיד, השבוע)
"לא נמליץ על השמאל. האם בוז'י זה שמאל? ברור" (יאיר לפיד, החודש שעבר)
"יאיר לא ימליץ על עצמו, זה מוקדם מדי" (שי פירון, השבוע)
הרזומה של עמית סגל, הכתב הפוליטי של חדשות 2, רצוף בלא מעט סקופים ושיאים בקריירה, אחד מהם התרחש לפני שבועיים, בעימות הבחירות הראשון שהתקיים בישראל מזה 16 שנים, עימות שסגל היה מנוע הטורבו שהצליח להזיז את ראשי המפלגות הסרבנים מקיבעונם התקשורתי.
אבל גם הכתב הוותיק בעל הבייבי פייס, שלא מסגירות את 32 שנותיו, שפוצץ פרשיות גדולות כמו "המוח" של ח"כ יחיאל חזן, פרט לראשונה את מעללי שר התיירות לשעבר סטס מיסז'ניקוב וחשף את הקלטת שבה תקף הרב עובדיה יוסף ז"ל את אריה דרעי בשלהי הכנסת הקודמת, הרגיש שהוא מזדקן בכמה שנים לפני שעתה שין, שבה התכנסו, סוף סוף, שמונת ראשי המפלגות הגדולות באולפן בנווה אילן.
"זאת היתה עבודה משותפת", מצטנע סגל ומחלק את הקרדיט בנדיבות לקולגות שלו בחברת החדשות. "זו מערבת בחירות שישית שבה לא מתקיים עימות. ניסינו הכל ונקלענו למבוי סתו ואז עשינו סיעור מוחות, אבי וייס, המנכ"ל, גיא סודרי, עורך המהדורה  ויונית לוי, והחלטנו לצאת בקריאה פומבית. הפוליטיקאים לא באמת רצו לבוא, ובדיעבד, רוב אלה שכן הגיעו יצאו מורווחים".
בערוץ אחד ניסו להרים עימות אחריכם ולא הצליחו. הרייטינג הגבוה שיחק שוב לטובתכם.
"כנראה הספיק לפוליטיקאים פעם אחת וה לא רצו להפוך לקרקס נודד. גם ערוץ עשר יצאו בקריאה זהה לזו שלנו באותו הערב ובסופו של דבר כולם באו אלינו".
אתה מתעלם באלגנטיות מסוגיית הרייטינג.
"זה רייטינג שנבנה במשך 20 שנה ועבדו מאוד קשה בשבילו והגודל שלו לא תמיד קובע. בערוץ 10 יש עיתונאים מצויינים ומתפרסמים בו סיפורים ותחקירים חשובים, אז אי אפשר לטעון שזה רק בגלל הגודל שלנו. גודל נותן יתרון, זה נכון, ואם פוליטיקאי רוצה להגיד משהו בשמונה, הוא יבוא אלינו, אבל תחקיר כמו ביביטורס נוכח בשיח הציבורי למרות ששודר ב – 9% רייטינג ולא ב – 25%, והייתי בכלי תקשורת קטנים ממנו לא כל כך מזמן. מי שחרוץ, עובד קשה ומתאמץ ולא חושב שכולם עובדים בשבילו, ולא משנה אם זה מנכ"ל בערוץ 1 או פרשן בגל"צ, יצליח".
עם השנים והמעמד חדשות 2 הפכו למאוד ממלכתיים, ופחות בועטים ונושכים, לעומת ערוץ 10 נניח.
"מעולם לא הואשמתי בממלכתיות יתרה והרבה מהתפיסה הזו נובעת מדימויים בלבד. במלחמת לבנון השנייה, שלא הייתי מעורב בה כי רק נכנסתי לערוץ, היתה אצלנו ביקורת על צה"ל ולכן הטענות האלה לא מגובות בעובדות. שיביא מי שטוען כך הוכחות שערוץ 2 הוא נאמן של השלטון".
כשאתה מקשיב לפרשנות ולדיווחי של רוני דניאל, אתה בהחלט יכול לטעון לנאמנות עיוורת ומוחלטת לצה"ל, שצורמת לא פעם.
"הסיבה שרוני דניאל מעצבן כל כך הרבה אנשים, היא שהוא מביע דעות שלא נעימות לאנשים. הצוק איתן הוא אמר שלחמאס היה ניצחון גדול. אין יותר מליטריסטי פרואקטיביסטי מזה".
בוא נחזור רגע לעימות. לא חששתם שהעובדה שנתניהו והרצוג לא ירצו לקחת בו חלק, יפגע בהצלחתו?
"ידענו מראש שריאלית צריך להפריד בין עימות שלהם לעימות של אחרים. לכאורה, יש תחושת חמיצות אבל באיזשהו שלב הבנו שגם המוצר שיראו על המסך יהיה טוב. וזה הוכיח את עצמו. ביום חמישי חמים של תחילת האביב, צפו בו 899,000 צופים".
חששת מהברזות של ראשי מפלגות ברגע האחרון?
"הייתי בחרדות של ממש מהעימות הזה. אתה עושה פרומו לחתול בשק. ומה אם הוא יהיה שעמון, כשלון או קרקס תקשורתי, וברור שכל זה יתנהל תחת תנאים קשים. מה גם, שבשלישי בערב גיא סודרי תפר את הכל ובשמונה וארבע דקות אמר לי בשידור, אתה יכול להגיד שכולם אישרו, אבל גם זה לא הרגיע אותי".
היית סוג של מפיק בפועל, כי את העימות עצמו הגישה יונית לוי ואתה היית בתפקיד של סייד קיק. מתסכל, לא?
"אם מדברים על תסכול, זה לא שם, אלא כשמגיעות בחירות אני אומר בלב, איפה הייתם כשניסיתי בשנה וחצי האחרונות לדחוף אייטמים למהדורה מוועדת הכספים?".
ובכל זאת, אתה עבדת קשה ולוי קטפה את התהילה.
"יונית עשתה את העבודה מצויין בתנאים של חוסר וודאות ולא הרגשתי פחיתות כבוד להיות סייד קיק".
היית מנהל את העימות הזה טוב יותר?
"כמגיש? לא. אני לא בטוח שאני מגיש טוב. להיות מגיש זה להיות יו"ר הקואליציה. להיות כתב פוליטי, זה להיות באופוזיציה ולהגיד שוב ושוב שהמלך הוא ערום. זה לא מקרה שכתבים טובים מאוד הם מגישים טובים פחות".
אז פסגת הקריירה שלך היא להיות כתב? אתה לא חולם על הגשת תוכנית משלך?
"מוד לה מגיש של וולט קרונקייט של פעם כבר עובר לאיטו מהעולם. גם פוליטיקאים הם לא רק חליפה ועניבה, אלא חלק מהעם וההתקדמות הטכנולוגית עושה שינוי גדול. נדב פרי ואני מגישים את התכנית 'זוג או פרט' בערוץ הכנסת, וזה שונה ממה שעשתה יונית בעימות. שם ובמהדורה המרכזית, המטרה היא לנווט ולהיות הוגן. זה משהו שני לא בטוח שאני טוב בו. היה המון מתח לפני שהוא התחיל, אבל בסבב הדברים הראשון בין לפיד וכחלון הבנתי שזה יצליח. אחריו נראה שמשדר הבחירות המרכזי יהיה פיס אוף קייק".
איך זה להגיש תכנית עם המתחרה הישיר שלך בערוץ המתחרה? שוקלים מילים?
"זוג או פרט היא תכנית בוטיק, האופי שלה שונה מכתבות או פרשנות במהדורה ולא, ואין דברים שאני לא אומר. בגלל שמדובר בערוץ נישה, אנחנו מניחים שהצופה מעודכן ושולט בפרטים ולכן צריך לתת פחות הסברים ורקע. שם אני יכול לנתח את יחסי אלקין ולווין, מה שאני לא יכול לעשות במהדורה, כמו שאף אחד לא ייקח ממני איטם על פילוג ביהדות התורה, או יחסי תקומה והבית היהודי ולכן התכנית היא לא מוצר מתחרה, אלא משלים, שנמצא באוויר כבר תשע שנים".
מרשים, אין ספק. תגיד, תצטרף ליוזמה של קלמן ליבסקינד שמבקש מאנשי תקשורת לפרסם למי הם מצביעים?
"אאמץ אותה בהתלהבות כששאר עמיתי יעשו זאת. כתב פוליטי לא צריך להגיד למי הוא מצביע".
למרות שבמקרה שלך קל לנחש. אבא שלך, חגי סגל, היה פעיל ימין אקטיביסטי, גר בהתנחלות ומחזיק בדעות ידועות.
 "גם אבא של ציפי לבני היה בליכוד. אני יכול לנחש באיזה צד של המפה נמצאים רביב דרוקר, אמנון אברמוביץ' ואחרים. רב התקשורת הישראלית נוטה לשמאל מרכז ויש מעט מאוד ייצוג למיעוטים דתיים ולאומיים".
אתה חלק מהייצוג הזה, שלא לומר עלה התאנה הדתי הותיק של חדשות 2.
 "יש את סיוון מאיר, את יאיר שרקי ואורן אהרוני, ואני לא בטוח שייצוגם של הדתיים בערוץ 2 נמוך מייצוגים באוכלוסייה, אבל התקשורת לוקה בתסמונת כרונית של תל אביביות ושמאלניות יתר באגפים נרחבים שלה. יש היום בעיות חדשות של הטיות כלכליות ועסקיות, כלי תקשורת שהפכו לכלי תעמולה בשני הצדדים".
למי אתה מתכוון?
"אין לי כוונה לנקוב בשמות".
במגזר כועסים עליך כשאתה מתקיף פוליטיקאים כמו נפתלי בנט או אורי אריאל?
"אני כתב פוליטי והתפקיד שלי לפרסם כל דבר שאני יודע, גם על פוליטיקאי שאני מאוד אוהב. לא מעט פעמים, בחלקים של התקשורת רווחת ההנחה שצריך לעשות הנחות סלב לפוליטיקאי מסויים".
שוב אתה נמנע מלנקוב בשמות.
"אבל אני מרגיש את זה היטב".
אתה מתכוון לנתניהו?
"בואי נגיד ככה, הבחירות האלה לא יזכו כשעתה היפה של התקשורת הישראלית. בפרקטיקה עושים לפוליטיקאים מסוימים הנחות, זה ברור. אני מעריך כלי תקשורת שיוצאים נגד האינטרס הכלכלי שלהם, שמוכנים לאבד מינויים, פרסומות".
אני לא מנומסת. שכחתי לברך אותך. זכית בפרס דיג'יט לשנת 2015.
"בבחירות הקודמות התחלתי עם הטוויטר. הדור שלנו, שסובל מהפרעות קשב וריכוז , נזון ממתאבנים ופחות מארוחות גדולות זה מוצר משלים".
תפרסם בטוויטר סקופים?
"רק אם קיבלתי אור ירוק מהמערכת".
ככה אתה בונה פרסונה עצמאית, שיכולה להועיל להמשך הקריירה. מה הרגע הקריטי מבחינתך במשדר הבחירות המרכזי?
"עשר ודקה. כשאתה מקבל את מרק הירקות החם הזה וצריך להגיד מה יצא ממנו".
ובבחירות הנוכחיות זה לא פשוט.
"יש בעצם שתי מערכות בחירות. זו שלפני ה – 17 במרץ וזאת שמתחילה אחריו והפעם יש הרבה מאוד מתח. אני לא מאלה שחושבים שנתניהו כבר ניצח. הרכבת הממשלה יכולה להיות סיוט ארוך ואני לא פוסל אפשרות שנעבור חוויה איטלקית, והכנסת לא תחזיק מעמד הרבה זמן".
אשתך בהריון מתקדם. אתה בטח מתפלל שהבן שלך לא יוולד ב – 17 במרץ.
"יאיר לפיד אמר לי שבבחירות האלה הילד ייוולד ובבאות הוא עוד יינק".
עמית סגל גדל בעופרה בזמן שאביו ישב בכלא בשל מעורבותו בפעילות המחתרת היהודית ("כילד לא חוויתי את זה כ'אבא הלך לכלא'"). כבר בגיל 13 הופיע על המסך כמראיין צעיר והיום הוא אחד הכתבים הפוליטיים הבולטים בישראל. בפתיחות יוצאת דופן, הוא הכניס אתדרור גלוברמן לביתו וסיפר על היחסים עם אביו ועל ההכנות לקראת הולדת בנו הבכור.
 "היה אחד בועדת הקבלה שאמר שהם מקבלים אותי לגלי צה"ל למרות שאבא שלי כמעט רוצח, אבל שלושה אחרים אמרו מיד לאחר מכן שזה לא רלוונטי". אביו, העיתונאי חגי סגל, היה בשנות ה-80 אחד מחברי המחתרת היהודית והורשע בעבירות של גרימת חבלה חמורה וחברות בארגון טרור: "זה לא נתפס כמו חיסול על רקע פלילי בבאר שבע או באשדוד או בדרום תל אביב, לכן כילד לא חוויתי את זה כ'אבא הלך לכלא'", מספר סגל.
בקרוב יהפוך סגל לאב בעצמו: "אני מאוד שמח שזה מגיע בסוף הרכבת ממשלה", הוא אומר, "ומצד שני אני נזכר שלפני שבועיים יאיר לפיד אמר לי: 'בבחירות האלה הוא עדייו לא נולד, בבחירות הבאות הוא עדיין יינק', וזה קצת מטריד אותי".
בשלוש לפנות בוקר, כשעמודת המנדטים של הליכוד כבר נשקה ל-30, נכנסתי לאתר הארץ ועיניי נפלו על מאמר של מבקר הטלויזיה שלו, רוגל אלפר.
"יונית לוי ועמיתיה באולפן ערוץ 2 – אמנון אברמוביץ', רינה מצליח ועמית סגל – הכריזו מיד עם פרסום תוצאות המדגם על ניצחון חד משמעי של נתניהו וביטלו כל אפשרות שהרצוג יצליח להרכיב ממשלה או שכחלון, לשון המאזניים, לא יילך עם נתניהו. הם טענו שכדי שהרצוג יוכל להקים ממשלה צריך לכופף את חוקי המתמטיקה.
זה נמהר ולא מדויק. אבל הגנים הממלכתיים והעסקיים של חברת החדשות של ערוץ 2 מכתיבים לה התייצבות מידית לצד מי שמצטייר בעיניה כראש הממשלה הבא".
הנה, בשתי פסקאות, תמצית סיפור כשלונה של התקשורת הישראלית בבחירות האלה. יושב לו מבקר טלויזיה מאוכזב בליל המדגמים. הציבור החצוף סירב, במפתיע, להתיישר עם הקביעה של עיתונו, עוד בבוקר הבחירות, ש"עידן נתניהו מתקרב לקיצו". האיש, שפסגת הקריירה המקצועית שלו היא איום לא ממומש לרדת מהארץ, פגוע וכועס.
במסווה של ביקורת טלויזיה הוא כתב מניפסט נגד הציבור: מערכת החדשות היחידה בישראל שזיהתה בעשר בערב שהסיפור נגמר חוטפת כי היא סובלת מ"גנים ממלכתיים ועסקיים"; מתחרים שעד אמצע הלילה עוד בנו להרצוג קואליציות מאיימן עודה, ליברמן ושני חדי-קרן, הם האלטרנטיבה האמיצה והבועטת. מיליון הצופים בחדשות שתיים הם, לשיטתו, עדר טיפש.
אני לא כותב את זה כי מפריע לי מה כותב רוגל אלפר, בעל טור שפעם דווקא אהבתי לקרוא. אלא בגלל המסר הסמוי, מסר שהוא סיפור בחירות 2015: לעזאזל העובדות, לעזאזל הציבור. אלפר קיווה, בסתר ליבו, לשבת מול הטלויזיה ולקבל מציאות מדומה: לא אולפן וירטואלי כמו שבנינו ברחבה, אלא עובדות וירטואליות. ואם העובדות לא נעימות, איך אמרה הבוקר כותרת בולטת ב"הארץ"? "המסקנה: צריך להחליף את העם".
אמרתי במהלך הבחירות ואני חושב גם עכשיו שחלקים נרחבים מאוד בתקשורת הישראלית קפצו בבחירות האלה מהיציע והפכו לשחקני כדורגל (וכן, לא רק מצד אחד). הנזק האדיר שנגרם לתקשורת הישראלית בגלל ניסיון לייצר מציאות, ואלפר הוא רק דוגמא, יהיה קשה מאוד לתיקון. והערה אחרונה: אפשר למתוח ביקורת על הדיוק במדגמים. אבל לדבר על כשלון הסקרים והמדגמים במקום על כשלון התקשורת זה כמו שדו"ח אגרנט יעסוק לא במחדל מלחמת יום הכיפורים, אלא בטריות מנות הקרב בקו בר-לב. שתפו בבקשה.
בנימין נתניהו נכנס לבחירות בעמדה כמעט אובדנית, אך הקמפיין השלילי נגדו – "רק לא ביבי" – הפך אותו לאנדרדוג וסייע לו לגרוף מנדטים מדתיים-לאומיים, מהמגזר הרוסי וממאוכזבי הליכוד. גם התקשורת הפכה את הבחירות למשאל עם על נתניהו, שהוביל בכל הסקרים בשאלות האישיות. כך הפך הפיגור העצום לניצחון של "מלך הקאמבקים"
שלוש הערות אחרונות לסיום מערכת הבחירות הכי מרתקת בדור האחרון:
1. אפשר לסגור את הבאסטה של המקצוע הקרוי "יועץ אסטרטגי". ראובן אדלר, המושיע הגדול, קיבל מפלגה עם 24 מנדטים בסקרים והחזיר אותה עם 24, מינוס כמה מאות אלפי דולרים שלקח. ליאור חורב, יהיר ושחצן כתמיד, קיבל מכחלון מפלגה שכבר לפני שנה בסקר ערוץ 2 הייתה 10 מנדטים, ויצא עם עשרה מנדטים. על האסטרטגיה של הליכוד אפשר להגיד הרבה, אבל מה שבטוח – גם שם לא העלו על דעתם שלושים. כולם עבדו על בסיס "סקרי עומק", שזה כמו סקרים רגילים רק עוד יותר שגוי. זרמי העומק האדירים של החברה הישראלית הם שהכריעו את הבחירות: הימין קיבל כמו קודם, השמאל כמו קודם, המרכז כמו קודם. תעשיית השקר המנופחת הזו יצאה מפרופורציה, אין טעם להוציא עליה עשרות מיליונים.
2. ליצחק הרצוג הייתה הצלחה אישית מרשימה. הוא הביא את המחנ"צ ל-24 מנדטים ובכך החזיר את העבודה נטו ל-19 מנדטים, התקרה הדמוגרפית של המפלגה בדור האחרון, והגיע למספרים יפים מאוד בהתאמה לראשות הממשלה. ההאשמות אליו אינן במקומן.
3. מי שכן צריכה לחשוב על הסקת מסקנות היא ציפי לבני. בתום פירואט אישי מרהיב שכלל ריצה בשלושה פתקים שונים בשלוש מערכות הבחירות האחרונות היא תהיה בקדנציה הקרובה חברת כנסת מן המניין באופוזיציה. קמפיין הבחירות נוהל בצלמה ובדמותה, לפי המתכון שלה: היפטר מח"כים מוערכים שהלכו איתך, התנפל על כל קולות שותפיך לגוש, דרדר אותם קרוב לאחוז החסימה, ואל תתאמץ להביא ולו קול אחד מחוץ לאיזור החיוג שלך. לבני הייתה עול אלקטורלי כבד על כתפי המחנה הציוני. היא עוררה תחושות קשות בבוחרים משמאל ומימין כאחד, והבריחה אותם מהרצוג. דרישתה המופרכת והאגואיסטית לרוטציה הזיקה, והנסיגה המבוהלת ממנה 12 שעות לפני הקלפיות הזיקה לא פחות. האחריות עליה. תורה לתת הסברים ומסקנות.
למען ההוגנות, אני רוצה להוסיף כמה משפטים על ציפי לבני:
1. אלמלא החיבור בינה לבין התנועה, העבודה הייתה באיזור המסוכן של 12-13. החיבור עם לבני היה המהלך שיצר ראש חץ מול נתניהו, הביא אותם לעשרים פלוס מנדטים והכתיב את רוב מהלך הבחירות.
2. יש ויכוח על הרוטציה: הסברתי כאן למה לדעתי היא הייתה מהלך שגוי. לשם ההגינות, הנה הטיעון הנגדי: ייתכן שאלמלא הרוטציה לראשות הממשלה, אפקט החיבור היה מתאדה עד מהרה, ולבני הייתה נעלמת לחור השחור שאליו נעלמו טרכטנברג, ידלין ושות׳. הרוטציה הרגיזה רבים אבל השאירה את החיבור על השולחן, יחד עם חיזוק של לבני להרצוג שנתפס עד אז חלש ולא בליגה. אין בחיים דלתות מסתובבות ולעולם לא נדע. בכל מקרה, שתי התזות לפניכם.
באחד המערכונים בעונה הנוכחית של "ארץ נהדרת" התבקשו צמד היועצים האסטרטגיים דורון סתיו ומאיר בז'ראנו למצוא פרזנטור לקמפיין המחנה הציוני. אחרי לילה ללא שינה ואינספור רעיונות שנפסלים הם מוצאים את האיש שיוביל את הקמפיין השמאל: בנימין נתניהו. הייתה זו סאטירה שהדהדה היטב את המציאות בחדרים הסגורים של מטה המחנה הציוני. ההנחה הייתה שנתניהו הוא הנכס האלקטורלי הגדול ביותר של מחנה השמאל. ובכן, במוצאי יום הבחירות התברר שהמצב הפוך בדיוק: השמאל הוא הנכס האלקטורלי הגדול ביותר של נתניהו.
ראשו של נתניהו. דמותו בפרצוף מאיים בצבע שחור על רקע אדום התנוססה על שלטי חוצות עם הכיתוב שכוון לבטן הרכה של הישראלים: "רק פראייר מצביע נתניהו". אבל עבור רבים מהציבור הישראלי הקמפיין הזה הלך רחוק מדי וגרם למיליון איש לשים בקלפי מחל. זה היה המיליון הנעלם: הוא לא השאיר זכר בסקרים, לא נכח בתקשורת, לא עלה בשיחות הטלפון של מוקדי השכנוע במפלגות השמאל-מרכז. אבל ביום שלישי, בזרם שהלך וגבר ככל שהתקדם היום, הוא נהר אל הקלפיות והעניק לליכוד את הניצחון המדהים ביותר בתולדותיו, מן מכפלה של 1981 ב-1996.
אלדד יניב, אחד שמבין משהו בקמפיינים שליליים, העריך השבוע שהסוקרים לא טעו, הם הוטעו: מסע הבחירות הארסי והמתקפות חסרות התקדים בתקשורת החזירו את בוחרי הליכוד, ישראל השנייה, לדפוס פעולה שזנחו באלף הקודם: לשקר בסקרים. בין מטחי הבקבוקים לפרשות מני נפתלי הם החליטו לבוא להצביע, ולא לספר למי. אפילו לא לנתניהו: בסקר הפנימי האחרון שקיבל לידיו, 36 שעות לפני הבחירות, נתניהו ראה רק 23 מנדטים. איזה עולם משוגע: ישראל היא המדינה היחידה בעולם שבה מפלגת המחאה היא מפלגת השלטון.
זה לא מקרה ששתי הקריאות הבולטות במסיבת הניצחון של הליכוד היו "הו הא, מה קרה, נוני אכל אותה" ו"היידה שרה". בוחרי הליכוד זיהו על מה היו הבחירות האחרונות: הן היו משאל עם על התקשורת הישראלית ועל סדר יומה. הן הוקדמו בגלל חוק "ישראל היום", והוכרעו בניגוד מוחלט לסדר היום ששלט ברוב הערוצים והעיתונים, ששם במרכז את החוליה החלשה של הימין הישראלי, שרה נתניהו.
בחירות פרלמנטריות, עתירות סיעות, שונות מאוד מהמתווה שאליו מורגלים היועצים האמריקניים מהתרבות הדו-מפלגתית: לא חשוב לשכנע את המרכז, אלא את הקצוות, לא את הרוב, אלא את המיעוטים. בנימין נתניהו הקים החורף לתחייה את קואליציית המיעוטים המפורסמת שהביאה אותו לראשות הממשלה ב-1996: כיפות סרוגות, מזרחיים ועולים מרוסיה עם גיבוי קואליציוני של החרדים. הפיגור המדומה בסקרים שיגר אותו בחזרה לשוק ולכיכר, לשומרון ולדרום. מי שהיה עד לגל האדיר שקם ברחוב החרדי נגד השמאל ובעד שותפות עם נתניהו הבין שהסיפור בבחירות האלה, שייכנסו להיסטוריה, הוא זה שטבעה ציפי לבני: "אנחנו או הם". מי אמר שלמחנה הציוני לא היו הישגים בבחירות לכנסת ה-20.
 
סיכוי לשינוי
הדבר הנורא ביותר שיכול לקרות לראש ממשלה שזכה זה עתה בבחירות הוא ההתאהבות הרטרואקטיבית בכל שגיאותיו. צריך אופי יוצא דופן כדי לא להחליט אחרי ניצחון מהמם כזה שאתה ומשפחתך הם מתת אל, שההתעמרות בשריך היא פעולה חיונית, שהשיתוק, הבקבוקים, ההססנות והבלגן בלשכה הם הם החומר שממנו עשויה ההצלחה.
מפתה להגיד שאם זה לא מקולקל אל תתקן את זה, אבל לנתניהו יש בכל זאת מה לתקן. יהיה רע לתפארת בליכוד אם ההישג המזהיר בבחירות ייפרט למטבעות השחוקים של הקדנציה הקודמת. מצביעי הדרום והפריפריה שנהרו בהמוניהם לקלפיות העניקו לנתניהו אשראי לתקן, רק אחרי שהודה בטעויותיו בתחום הדיור ויוקר המחיה. אם נתניהו רוצה עוד קדנציה – ובמיוחד אם זו האחרונה, כפי שכבר הערכנו כאן – הליכוד צריך להתאבד במו"מ הקואליציוני הקרוב על תיקי הרווחה, החינוך, הפנים והשיכון; ראש הממשלה יצטרך להעניק לשר האוצר כחלון את כל הגיבוי וכל הסמכויות שקודמו יאיר לפיד לא זכה בהן. יש לו 12 ח"כים חדשים ורעבים, רובם מהפריפריה. הם יזדקקו לכל הגיבוי והתמיכה שלו כדי לקדם רפורמות שנתקעו בגלגלי המכונה עקב חוסר עניין לציבור המתפקדים.
הסימנים הראשונים מעידים שיש סיכוי לשינוי. הוא מילא את הבטחתו להתקשר ראשון לבנט ואת מילתו לא לקדם ממשלת אחדות. הקמפיין שהחל בהפלת תיק הדיור על ממשלת אולמרט הסתיים בהפנמה של כישלונות הליכוד. נאום הניצחון הנרגש של נתניהו כלל הכאה על חטא משבר הדיור, ואף מילה על איראן. ראש הממשלה, דחיין כרוני, רוצה לסיים במהירות את המו"מ הקואליציוני, בלי למצות את 51 הימים הארוכים שמתיר לו החוק. אפשר לגמור עניינים תוך שבועיים, אמר שלשום בשיחות סגורות, אלא אם רוצים להתחיל במשיכת זמן, איומים וסחרירים דוגמת צירוף הרצוג. אם ימשיך כך, הוא עוד עשוי, בקדנציה הרביעית, להפתיע אותנו בפעם הראשונה.
 
ואחד עם כיפה
לא צריך ועדת חקירה פנימית בבית היהודי בעקבות הכישלון בבחירות. האחראי הראשי הוא אתר "כיפה". משאל הווידאו שערך לפני שלושה חודשים בין מועמדי המפלגה לכנסת בשאלת זכויות הקהילה הגאה אחראי ישירות לאובדן ארבעה מנדטים של הבית היהודי: שלושה שמאלה, של צעירים חילונים ימניים וליברליים שהזדעזעו לגלות מה מסתתר מאחורי הבנט; ועוד מנדט חרד"לי שהזדעזע מהליברליות המופלגת לטעמו של המועמדים.
בזה לא הסתיים הנזק האסטרטגי: המערבולת שיצר הפרסום הזה הולידה את שריונו של ינון מגל, שעליו הגיבו המתפקדים השמרנים ברשימה דתית, עסקנית ואפורה, שהולידה את הגול העצמי האומלל של אלי אוחנה. 16 מנדטים היו לבנט ערב הפרסום בכיפה, חצי מהם התעופפו לכל רוח.
הציבור הדתי לאומי, קהל הבוחרים החשוב והמשפיע ביותר שקיים כיום בישראל, נהר בהמוניו אל הליכוד. הנה הצעה מהפכנית: הוא לא נטש את בנט, רק סימן לו את הדרך. לנפתלי בנט, כפי שכבר נכתב כאן לא פעם, אין מה לחפש בבית היהודי במתכונתו הנוכחית. הניסיון לעטוף במארז בוהק של אפל מפלגה שנכתבה בגירסת דוס מיושנת (אולי תרתי משמע) יכול להצליח במידה מוגבלת. הבוחרים לא אידיוטים: בקמפיין ארוך יותר משמונה שבועות, כמו זה של 2013, אי אפשר לשכנע רבע מיליון צעירים חילוניים להצביע לסמוטריץ', סטרוק, יוגב וסלומיאנסקי.
הדמוגרפיה והפוליטיקה יביאו בסוף לאיחוד בלתי נמנע בין בוחרי הימין המסורתי ובין הכיפות הסרוגות. בנט ונתניהו נכשלו בניסיון לרקום רשימה כזו ערב הבחירות האחרונות, אז בוחרי בנט החליטו על איחוד דה פקטו, ואין ספק שהוא יבוא בעקבותיהם. בקדנציה הקרובה נתניהו יעשה כל שביכולתו כדי לשמור על הכיפות הסרוגות קרוב אליו.
כנ"ל מה שקרה לאגף החרד"לי, שהוכיח שוב לאיזה מחוזות מסוכנים יכול להוביל השילוב בין יוהרה, בדלנות ופלגנות כרונית: המנדט החרד"לי השאיר מאחז כוח של שר בכיר וח"כ טרי בבית היהודי, וקפץ על ספינתו הטובעת של אלי ישי. העובדה ש"יחד" לא הצליחה לעבור את אחוז החסימה מוכיחה שמזמן לא גרמו מעטים כל כך נזק מצטבר רב כל כך. הם הצליחו לגרום נזק אסטרטגי לשתי מפלגות: גם להבריח את בוחרי הימין מבנט, וגם ליצור אצל ישי אשליה שהם יכולים להעביר אותו את אחוז החסימה. האמירה של השר אורי אריאל במוצאי הבחירות ("זנחנו את הקהל הטבעי שלנו") רק הדגישה את חוסר התוחלת של המאמץ לאחדות. ההגינות מחייבת שסמוטריץ', שנכנס לכנסת רק בגלל פטירתו של אורי אורבך, יתפטר ויפנה מקום לבאה אחריו.
בקדנציה הקרובה בנט החבול, שקד ומגל יצטרכו לגשש את דרכם לליכוד, מקומם הטבעי. בינתיים, באופן מוזר, מצבו דווקא עשוי להשתפר משמעותית לעומת הקדנציה היוצאת: הוא מועמד לשדרוג מיניסטריאלי משמעותי, לתיק המשפטים או אפילו החוץ; ההרכב הקואליציוני עדיין מעניק לו את היד על השאלטר של הקואליציה. זה הזמן שלו להיפטר מהגימיקים הילדותיים והנטייה הכרונית לייצור כותרות. אם יעשה זאת, עוד לא אבדה תקוותו.
רביב דרוקר פרסם הבוקר ב"הארץ" כתב הגנה רהוט על עצמו, שבו ניסה להפריך את הקשר בין רצונותיו הפוליטיים כאיש שמאל לבין הכישלון המקצועי בחיזוי תוצאות הבחירות. כדי להדגים זאת, הוא "האשים" אותי שגם אני חזיתי ניצחון להרצוג, בארבעה מנדטים (מודה באשמה, אגב: זה נעשה בטוטו הקבוע של נדב פרי ושלי ב"זוג או פרט", יום רביעי ב-21:30 בערוץ 99. אל תחמיצו, יש עוד בזיונות). אני חושד שרביב קצת פספס את הבעיה האמיתית שנדונה בימים האחרונים: לא הכישלון בתחזית, אלא הכישלון בהתגייסות הטוטאלית.
רביב אמר פעם שרגע המבחן של פרשן פוליטי, תמצית הצדקת קיומו, הוא משפט הפרשנות הראשון שהוא אומר בליל הבחירות בעשר, מיד אחרי המדגמים. במבחן שדרוקר קבע לעצמו, הוא נכשל בגדול. כל אדם סביר שראה אפילו את תוצאות המדגמים צריך היה להבין שתיקו, או יתרון של מנדט לליכוד, פירושו שנתניהו ירכיב את הממשלה הבאה.
אבל במשך שעתיים, באולפן ערוץ עשר שררה מציאות מדומה. דרוקר הוליך ערוץ שלם למצעד אל מחוזות ההזייה. בחדשות שתיים אמרו ב-22:00 שנתניהו ירכיב בסבירות גבוהה את הממשלה, אבל בערוץ המתחרה קבעה הכותרת במשך שעתיים ש"ישראל חצויה" ואחרי חצות, כשהליכוד כבר פתח פער בתוצאות האמת, דרוקר עוד ניסה להרכיב להרצוג קואליציה שבוז'י עצמו כבר לא האמין בה בשלב הזה. זה אפילו לא אלי זעירא בערב יום כיפור. זה לראות את הטנקים הסוריים כבר בתוך רמת מגשימים ועדיין להתעקש על הקונספציה.
"למעשה הרצוג תלוי בבן אדם אחד שעליו אתם לא מדברים וזה איש השעה, אביגדור ליברמן. מה ליברמן עושה עם חמישה מנדטים"? פתח דרוקר.
"יילך עם הערבים", צחק חנוך דאום משולחן הפרשנים. "ליברמן ומרצ?"
"לא, ליברמן עצמו לא עם מרצ. ליברמן בחוץ. אורלי לוי אבקסיס היא תהיה שרת רווחה. אם כחלון מחליט לבחור בהרצוג, זה מגיע ל-53 עכשיו השאלה על מי מטילים. כי דרעי אמר: "אני הולך עם נתניהו", אבל לא פסל ישיבה עם הרצוג. זה לכאורה זה נותן להרצוג שישים".
"ליברמן ומרצ, ש"ס ולפיד?", צעק דאום.
"דאום, זה לא אתה ששולט בממשלה, אתה רק מדבר עם כמה מהשרים", התעצבן דרוקר.
"ניצחנו, תתאפס", השיב דאום.
ולרגע לא היה ברור מי פה הפרשן הפוליטי המנוסה ומי הסטנדאפיסט.
אני מכיר את הסגנון הזה של הכחשת המציאות. נתקלתי בו בפעם האחרונה לפני עשור, בגוש קטיף, כשההמונים צעקו "היה לא תהיה" בעוד טורי החיילים כבר בדרך לפנותם. הרגע הזה, שבו רצונותיך ואמונותיך משבשים את תפיסת המציאות מסוכן בכל מקרה, לא משנה אם הוא קורה על הגג בכפר דרום או על הגג של עיריית תל אביב.
וכאן מגיעים לבעיה העמוקה יותר, הפיל הענק והליברלי שבחדר: קחו את המודעה הזו, שפרסם ערוץ 10 לפני הבחירות. יש בה 23 גברים ונשים. לא אנסה לנחש כאן למי כל אחד מהם מצביע, כמו שעשה לי דרוקר (ובכלל, רביב, קח עצה: לאור הרקורד של הסקרים בבחירות האחרונות נראה לי שגם לך ולערוצך כדאי לקחת חופשה קצרה מניסיון לנבא דפוסי הצבעה). אני רואה בה 23 גברים ונשים. רק שניים מהם, צבי יחזקאלי וחנוך דאום, דתיים. 13 (!) מהם, הביעו בעבר במפורש תמיכה בשמאל. אחד, שוב דאום, ימני. זה מדגם מייצג של קפה טאטי, לא של האוכלוסייה בישראל.
וכן, רביב, זו בדיוק הבעיה: אני מגדולי המאמינים ביכולת של אדם להיות עיתונאי חסר פניות וגם אידיאולוג. להאמין בעמדה ולא לדפוק חשבון. הבעיה היא, שכשההרכב של התקשורת הישראלית (לא כולל עלי תאנה נקודתיים) נוטה שנים חזק לאיזור אפס שלוש. אפשר לתחזק איכשהו הוגנות בימי חולין. אבל בבחירות טעונות כל כך, רוויות שנאה ופילוג כל כך, יש את הרגע שבו המאוויים מתחברים לדעות, וזה קרה לרביב ולערוצו בעמידה, על הגג. אם היו שם קצת יותר דאומים, יחזקאלים, אריאלים ואראלים, אם בקונטרול היה יושב ימני או שניים, אולי הכישלון הזה היה נחסך מהם. אולי מישהו, העורך, המנכ"ל או אחד אחר, היה צועק לחבר'ה: די, זה נגמר. שחררו. ובאשר לדאום ואריאלי, אזכיר לדרוקר ולמנכ"ל שלו יוסי ורשבסקי מה אמר בורג הזקן לבנו, כשהצטרף למערך: כיפתך קטנה מכדי לכסות את ערוותה של מפלגת העבודה. שתפו בבקשה

מי אמר שלנתניהו לא אכפת מהתיקים שיקבלו בכירי מפלגתו? בדרך כלל אכפת לו, והכוונה היא שהוא דואג שהם לא ישודרגו. נתניהו כבר הדגים זאת בעבר באינספור דרכים. הוא מכר לברק את הביטחון, ללפיד את האוצר ולליברמן את החוץ. לא רק שאין לו בעיה למכור את משרד החוץ לקבלן חיצוני, זה עשוי אפילו להוות יתרון: כולם מבינים שהתיק הזה יוקרתי יותר מהתחבורה, ולכן מסירתו לארדן או לשטייניץ, למשל, תקים עליו מרמור פנימי. אבל אף אחד לא יודע לספר איזה משרד נחשב יותר: משפטים, או ביטחון פנים, תחבורה או כלכלה. ההיגיון אומר שראש הממשלה יתעקש להשאיר את הביטחון בידי יעלון, נטול המתחרים בליכוד. שאר השרים יצטרכו להסתפק במשרדים בינוניים, וזה עוד לפני שנשקל צירוף המחנה הציוני לממשלה.
זו הסיבה שהוא מיהר למכור את האוצר לכחלון בפגישה של חצי שעה, למרות שיש סיכוי לא רע שיו"ר כולנו היה שמח להיפטר מהתפקיד השנוא במדינה, ולהסתפק בתיק כלכלי מורחב. זו הסיבה שכשליברמן מבהיר: או שאני בביטחון או שאני בחוץ, יש מצב שהכוונה היא לתיק החוץ ולא מחוץ לממשלה.
באשר לבנט, אחרי ארבעה חודשים של נסיעה משותפת בנגמ"ש, התחדשה מלחמת העולם. מקורביו חושדים שבניסיונותיו לדחוף את בנט אל תיק החינוך, נתניהו מנסה להשלים את תהליך המפ"דול של הבית היהודי. בבחירות החזיר הביתה את רוב המסורתיים שהצביעו בפעם הקודמת לבנט; במו"מ הקואליציוני הוא מנסה להזכיר ליו"ר השאפתן שלה שהוא היורש של המר, לא של נתניהו.
יש עוד נושא אחד, בלתי מדובר, שרובץ מעל המו"מ בין נתניהו לבין ליברמן-כחלון-בנט: השיבה הביתה, לליכוד. בנט עזב ב-2012; כחלון פרש ב-2013; ליברמן ב-2014. לכולם היו חלומות גדולים וייעוץ אסטרטגי שהסבירו איך הם יחסלו את הליכוד. בנט הצהיר רק לפני חודשיים שמטרתו היא להפוך את הבית היהודי למפלגת שלטון. כחלון תכנן לפרק את הליכוד ממצביעיו בפריפריה. ליברמן טווה ציר שיכתיר אותו לראש הממשלה וישלח את נתניהו הביתה. בחירות 2015 ניפצו את אשליותיהם: המפלגה המוספדת כל כך גדעה שליש מהמנדטים של בנט, חצי מהמצביעים של ליברמן ושליש מאלה ששקלו להצביע כחלון.
והמסקנות של כולם: קר שם בחוץ. בנט מבין שמשדות יוגב וסמוטריץ' כבר לא תצמח לו ראשות הממשלה, ליברמן תופס שהזגזוג הפראי שמאלה וימינה הותיר אותו קרוב לאחוז החסימה, כחלון זוכר היטב את גורלן של מפלגות האווירה. מקורבים למו"מ הקואליציוני איתרו אצל שלושתם רמזים דקים לחבירה אל מפלגת האם. הבעיה היא שנתניהו לא מסוגל לספק את סחורת האיחוד, וליברמן יודע לספר על כך מגוף ראשון. אבל מה יקרה, למשל, אם בקווי היסוד יופיע לפתע שינוי שיטת הממשל, כך שראש הרשימה הגדולה יהיה ראש הממשלה? ומה יקרה אם יוסכם שהחוק גם יכלול מנגנון לאיחוד מפלגות?  האם יש אפשרות לליכוד אחד גדול, ארבעים ומשהו מנדטים, עוד בכנסת הנוכחית?
המערך בעד המערך
הימים שבין נעילת הקלפיות להשבעת הכנסת הם הזמן שבו אובך הבחירות מתחיל לשקוע. הפרנויות מתפוגגות בהדרגה, שיקול הדעת חוזר להצטלל. סולחות מהוססות מתחילות להיתפר בין פוליטיקאים לפוליטיקאים, פוליטיקאים ועיתונאים, עיתונאים ועיתונאים.
למעט גזרה אחת: הבית הלבן והבית בבלפור. במשרד רה"מ משוכנעים שאובמה הפעיל בבחירות האחרונות נגד נתניהו מערך שלעומתו הסיוע של נתניהו למפלגה הרפובליקנית ב-2012 נראה כמו מחווה סמלית של חיבה. זה היה מערך משומן למען "המערך".
את הביטוי לכך נתן ג'ון מקלוקלין, מי ששימש בבחירות האחרונות כאחד היועצים האסטרטגיים הראשיים של הליכוד, לצד אהרן שביב. הוא התראיין השבוע בתחנת רדיו בניו יורק. הקול קולו, הדברים דברי נתניהו. "ממשל אובמה דחף לאיחוד המפלגות הערביות", האשים, "ולאחר מכן פעל בהדרכה לצורך העלאת שיעור ההצבעה. חלק מהסכומים שהושקעו כדי להפיל את נתניהו כללו את כספי משלם המסים האמריקני". בהמשך הוא פירט ראיות נסיבתיות לקשר של המפלגה הדמוקרטית להפלת נתניהו.
ראש הממשלה עצמו היה משוכנע שהמעורבות האמריקנית – או יותר נכון, המעורבות הדמוקרטית – הייתה הניסיון החיצוני הפראי ביותר להפלת שלטון בישראל. המסקנה הראשונה שהוא גוזר ממערכת הבחירות האחרונה היא השלמת חוק העמותות שאותו תקע במו ידיו בשתי הכהונות האחרונות. המסקנה השנייה, המשמעותית יותר, תתברר בחודשים הקרובים, אם הנתק המוחלט בין שני המנהיגים יימשך. השבוע נראה היה שאובמה החליט להמשיך את המאמץ להפלת נתניהו כאילו 17 במרס טרם הגיע. ב-22 החודשים שנותרו עד למועד פרישתו של אובמה לשניהם לא נותרו כנראה ניסיונות להדיח זה את שלטונו של זה. אבל שניהם יכולים להוציא זה לזה את החשק לשלוט.
הפרחים לאובמה
גבר אמריקני שמנמן ומזוקן, חובש כיפה סרוגה, הוא בערך האדם האחרון שהיית מצפה לפגוש במטה התל-אביבי, המעוצב, של מפלגת 'יש עתיד'. מארק מלמן, יועץ הסקרים מוושינגטון, לא היה חריג רק בנוף האנושי של מפלגת לפיד, אלא גם בקרב הסוקרים בישראל: הוא היה היחיד בבחירות הקודמות שצפה את הזינוק המטאורי של 'יש עתיד', והיחיד שסקריו העניקו לאורך כל הדרך הובלה עקבית לליכוד על פני המחנה הציוני. לפיד הבטיח בפומבי כל הדרך שנתניהו לא יהיה שוב ראש הממשלה, אבל הדו"חות השבועיים מהסוקר שלו הבהירו שזו משאלת לב, לא יותר.
השבוע, כשחזר הביתה לארה"ב, התפנה מלמן להעלות את מסקנותיו על הכתב. "שתי המפלגות הגדולות השתמשו למעשה באותו מסר, 'אנחנו או הם'. כששני המתחרים נוקטים באותה אסטרטגיה, סימן שאחד מהם טועה. הסקרים העלו ש-65 אחוז מהציבור לא רצו בהמשך כהונתו של נתניהו כראש הממשלה; אבל באותה העת, כאשר הועמדו בפני הבחירה הרצוג או נתניהו, הם העדיפו את האחרון בפער גדול של 20 אחוז". זו הסיבה, מסביר מלמן, שנתניהו היה צריך להתמקד בעתיד, והרצוג בעבר. הליכוד היה צריך לומר לבוחרים: את מי אתם מעדיפים, אותי או אותו? ואילו המחנה הציוני היה צריך לשאול: האם אתה מרוצה מנתניהו?
כידוע, הרצוג בחר באסטרטגיית "אנחנו או הם". ההטיה בסקרים שפורסמו בעיתונות גרמה לו לחשוב שהוא פועל נכון. מדוע טעו כל הסוקרים, ללא יוצא מן הכלל? מלמן טען, כבר בזמן אמת, שהניסיון לערוך סקרים בלילה אחד גורם לכך שרק אנשים שממילא נמצאים בבית יענו לטלפון (והם, כנראה, מבוגרים יותר, שבעים יותר, שמאלנים יותר). מלמן עורך סקרים במשך 4-3 ימים, דבר שמתקן את השגיאה הזו.
כרפובליקני, מלמן לא מחמיץ גם עקיצה לאובמה: "לא ברור אם נשיא ארצות הברית תכנן להפיל את הליכוד, אבל העלאת גובה הלהבות מול ממשלת ישראל, באמצעות סדרת עימותים על נאום נתניהו בקונגרס, רק חיזקה את נתניהו בקרב קהל בוחריו. בישראל לא צריך רוב כדי להיבחר, די במיעוט. 23 אחוזים מהבוחרים התענגו על העימות הפומבי עם אובמה, והצביעו נתניהו". ואם לסכם: אובמה, צמח, פוקס ואדלר הגישו לנתניהו את הכהונה הרביעית.
 
חבל על המאמץ
במשא ומתן הקואליציוני לפני שנתיים, השקיעו אנשי נתניהו מאמצים גדולים בניסיון לפלג את הבית היהודי ולצרף את הפלג של תקומה לממשלה. זה נגמר כשח"כ אורי אריאל העביר לראש הממשלה מסר שזה לא ילך. בתחילת השבוע, כששוב נשמעו קולות על הפרד ומשול ליכודניקי בבית היהודי, אריאל העביר שוב מסר: גם הפעם, הבהיר, זה לא ילך. חבל על המאמץ.
מהעמדה הזו הוא מבהיר את אמירתו מהשבוע שעבר על הצורך של הבית היהודי להשקיע במגזרים אחרים, שפורשה על ידי בטעות כקריאה להתחרד"לות. "יש קהל בוחרים עצום, מסורתי בהשקפתו. הוא עושה קידוש בליל שבת, ובבוקר עושה דברים אחרים. כמשל, היינו צריכים להשקיע פחות במודעות בעיתונות הדתית, פחות בשלטים בתל אביב, ויותר בדימונה, שדרות ואופקים". בהקשר הזה, מפתיע אריאל, הניסיון של בנט לצרף את אוחנה דווקא היה מהלך נכון ביסודו: הבעיה הייתה השם הספציפי, לא הניסיון לפתוח את השורות לליכודניקים.
שלוש הערות לסיכום הרשעתו השלישית של ראש ממשלת ישראל בפלילים:
1. ההרשעה הבוקר בבית המשפט המחוזי בירושלים פחות חשובה משפטית מההרשעה בשוחד בהולילנד, אבל הרבה יותר חשובה ציבורית. היא חשובה, כי במשך שלוש שנים, מאז הזיכוי השערורייתי הקודם, טופח כאן הנראטיב הכוזב שאולמרט נאלץ להתפטר בגלל עדות מוקדמת הזויה של עד אמריקני תמהוני ומפוקפק. שבע שנים אחרי ברור: לא הפיכה משפטית ולא נעליים, רק ראש ממשלה מושחת, מאותרג, שנתקל בנוגדנים בריאים של החברה הישראלית.
2. השערורייה האמיתית לא תוקנה הבוקר בבית המשפט: עדיין נותרה על כנה הקביעה שנתן ההרכב בבוקר של ליקוי מאורות בקיץ 2012: פוליטיקאי יכול לקבל במשך שנים מעטפות של מזומנים מאנשי עסקים, וכשתופסים אותו, לטעון שאלה כספים פוליטיים. דרוש ערעור בכל מקרה.
3. מזלו של פרקליט המדינה לדור שלא קיבל את ההמלצה להתאבד. מזלו של אולמרט שלא אימץ את ההמלצה של כמה כלי תקשורת ופוליטיקאים אחרי הזיכוי לרוץ לראשות הממשלה.
"בשביל מה אני צריך את זה"? הוא המשפט האהוב על יצחק הרצוג בימים האחרונים בשיחות סגורות. "זה" זה להצטרף לממשלת האחדות, ולא ברור אם הוא בוחר בכוונה להשתמש במשפט שהיה אהוב במיוחד על שמעון פרס. ככל שהרצוג מפרט בשיחה את חסרונות הישיבה עם נתניהו, כך עולה החשד שהוא דווקא בעניין.
לא הרחק ממנו בכנסת יושבת בחדר קטן ציפי לבני. מהצוות העצום שליווה אותה כמועמדת לראשות הממשלה נותרו שני העוזרים שמוקצים לחבר כנסת מהשורה, סטטוס שאליו היא נדרשת מהשבוע להתרגל. בטקסטים אין שוני בינה לבין הרצוג, בכוונות אולי כן. ישבתי באופוזיציה לנתניהו, היא מספרת למי ששואל, אחר כך ישבתי בקואליציה של נתניהו. הניסיון שצברתי פה וגם פה מורה לי הפעם להישאר מחוץ לממשלתו. לבני משוכנעת שהצטרפות לממשלה, של המחנה הציוני כולו או של העבודה לבד, בלעדיה, יגרור תוצאה אחת: השמדה פוליטית של הרצוג ושל המפלגה. את דעתה זו היא השמיעה בשיחות שהשניים מקפידים לקיים.
עם כל הכבוד לצמד, ההכרעה על הצטרפות לממשלה מצויה בידיו של זוג אחר: בנימין נתניהו ושלי יחימוביץ'. נתחיל בגברת: מאז ליל הבחירות מספר שתיים בעבודה משמיעה התנגדות לכניסה לממשלה, אבל לאוזניים מוזיקליות ההתנגדות הזו נשמעת קצת פחות נחרצת מאשר לפני שנתיים, כאשר בלמה בגופה ממשלת אחדות. אין לזה אף בדל ראיה, אבל יש במחנ"צ מי שמאתר אצל יחימוביץ' נכונות להיכנס לממשלה. היא מבינה, מסבירים שם, שלא תוכל לחזור לראשות המפלגה בלי שתעניק לעסקנים אופק שלטוני כלשהו. הם שבעו מאופוזיציה.
ובאשר לנתניהו: אם הוא מעוניין בממשלת אחדות, למרות כל ההבטחות וההצהרות, אין לכך שום רמז בשטח. הקשר האחרון שנוצר בינו לבין הרצוג היה כמה שבועות לפני הבחירות, כאשר נראה היה שהוא צועד להפסד. אחד ממקורביו יצר קשר עם סביבת יו"ר המחנה הציוני וגישש באשר לאפשרות לשיתוף פעולה ביום שאחרי. ההיסטוריה מלמדת שנתניהו יעדיף להימנע ככל האפשר מהקמת ממשלה ללא מלבין משמאל, אבל בפתח כהונתו הרביעית הוא מעדיף בינתיים להימנע מטלפון להרצוג המובס. "תהום פעורה בינינו לבינם", אמר ראש הממשלה לאורך הבחירות. בינתיים, רק גשר של ספינים מתוח על פני התהום.
ארבעה מנדטים יותר מדי
תקלה חמורה אירעה לנתניהו בבחירות האחרונות: הוא קיבל ארבעה-חמישה מנדטים יותר מדי. ככה ראש הממשלה אוהב לנצח: בקושי, בנקודות, לא בנוק אאוט. ניצחון קטן, רצוי עם פחות מנדטים מהיריב, הופך את עצם הרכבת הממשלה להישג גדול בעיני הליכוד. ניצחון גדול מדי, כמו זה שהתרחש לפני שבועיים, יוצר תיאבון מוגבר, בעייתי, בעיני בכירי הליכוד. לו נתניהו היה מסיים עם 22 מנדטים הם היו מקבלים בהבנה את מכירת כל התיקים החשובים. עכשיו, עם רבע כנסת, הם לא ישלימו בשתיקה עם מיקור חוץ של מחצית ממשלה לשותפות.
נפתלי בנט מתלונן על כך שלא מדברים איתו? מצבו עוד נהדר לעומת סיעה אחת, שרצונותיה, תשוקותיה ודרישותיה כלל לא זכו עד עתה להתחשבות במו"מ הקואליציוני: סיעת הליכוד. המו"מ הקואליציוני מתמקד בדרך כלל בדרישותיו של ראש הממשלה המיועד, אבל עד עתה נתניהו הנחה את הצוות שלו לא להשמיע אלא בעיקר לשמוע. אם יש דרישות לנתניהו – למשל, שינוי שיטת הממשלה, חקיקה בנושאי תקשורת או תיקים מסוימים – הוא לא העמיד אותן. אל הוואקום הזה נכנסו כחלון, ליברמן ובנט: הם מזהים בחושיהם החדים שלראש הממשלה פחות חשוב עתידם של בכירי מפלגתו. והמחיר עולה בהתאם.
בכלל, סיעת הליכוד החדשה מזכירה מאוד את זו של הכנסת ה-16, הידועה לשמצה: הצלחה אלקטורלית מפתיעה הביאה לכנסת שורת עסקנים אלמוניים, חלקם מביך וחלקם מושחת. הגדלת הסיעה לא גרמה אז לשקט תעשייתי, להפך: היא רק העתיקה את הקטטות מהקואליציה אל תוך מפלגת השלטון. לנתניהו עלול לקרות מה שקרה ללפיד בבחירות האחרונות: במקום לקבל מספר מנדטים נאה והגיוני, הוא הצליח יותר מדי. תשעה עשר המנדטים של לפיד קרסו תחת עומס הציפיות האדיר של הציבור. דבר דומה עלול לקרות לנתניהו תחת עומס הציפיות של חברי סיעתו.
ערב תרבות למטכ"ל
חבורת הגברים על אזרחי שהתיישבה בשני בערב באולם המרכזי של תיאטרון הקאמרי לא עוררה בתחילה תשומת לב מיוחדת. רק ממבט שני אפשר היה לראות שהקבוצה שתפסה שורה קדמית בהצגה "גורודיש" היא פורום המטה הכללי של צה"ל. בניגוד לגורודיש, אלוף פיקוד הדרום הנוכחי של צה"ל יכול ללכת ברחוב או לשבת בהצגה בלי שאיש יזהה אותו. המטכ"ל של 2015 אלמוני יותר, אפור יותר, נוצץ פחות מזה של ערב מלחמת יום הכיפורים.
חזקה על שירותי הביטחון שהם ידעו מה עשו כשהצמידו לרמטכ"ל ולאלופיו מאבטחים לתאטרון בלב תל אביב. ועדיין, התמונה של קציני צה"ל מוקפים בבחורינו המצוינים עם האוזניות יוצרת תחושה לא נוחה: העובדה שאדם בג'ינס אמור לגונן בגופו על לובש מדים נראית כמו משל על החברה הישראלית של העשורים האחרונים, שבה מות חיילים בקרב נתפס הרבה פחות נסבל ממוות של אזרחים בפיגוע. גם זה אחד מתוצרי הלוואי של המלחמה ההיא, שאיש מהמטכ"ל הנוכחי לא לחם בה, ושוחזרה על הבמה במשך שעתיים וחצי בידי נתן דטנר המחונן.
קהל הצופים מעניין לפעמים לא פחות ממה שקורה על הבמה או האקרן. לפני שנתיים ישבתי במקרה באולם קולנוע, כיסא ליד איציק מרדכי, בהקרנה של הסרט "שומרי הסף". אברהם שלום המנוח, ראש השב"כ שטפל על מרדכי את אשמת השווא של הרג המחבלים בקו 300, שפע בסרט כריזמה. כשהוא חזר מול המצלמה בחינניות על שקריו, האולם כולו פרץ בצחוק ספונטני, ומרדכי היה מאושר.
בחשיכה קשה היה לראות מה חשבו איזנקוט וקציניו על הטקסטים הפוליטיים הבוטים שהמחזאי הלל מיטלפונקט שם בפי השחקנים, על כתב האישום החריף נגד צמרת הצבא וההנהגה. הרל"ש של גורודיש מאשים את עיקשותה המדינית של ממשלת גולדה באחריות למות אלפי החיילים, ומזכיר את הכיבוש כאבי הקונספציה ואת הסרבנות כאם המחדל. המחזה שחודש לאחרונה על-ידי הקאמרי נכתב ב-1993; הצלחתו המסחרית העצומה על הבמות הייתה רמז מטרים לתמיכה הנרחבת בהסכמי אוסלו.
ככל הידוע, מיטלפונקט לא שינה מילה מהטקסט בגרסתו הבימתית המעודכנת, דור אחרי. בירור העלה שהרעיון לצפות דווקא בהצגה הזו, טעונה כל כך לקצינים במדים, נולד בשלהי כהונתו של הרמטכ"ל היוצא, בני גנץ. שבועיים אחרי עוד קריסה אלקטורלית של השמאל, היה מעניין לראות איך מקבלים קצינים שלחמו בחומת מגן ובצוק איתן את מסרי הנסיגות שזרמו מהבמה. לא אוכל לדווח איך הגיבו. מהשורה שלי ראו רק את גבם, ושמעו את מחיאות הכפיים המנומסות.
הסיעות החרדיות לא קבעו בשבוע האחרון אף פגישת מו"מ: יהיו שיטענו שהקמת קואליציה היא מלאכה שאסורה בחול המועד, ליצני אגודה הציעו סיבה אחרת: טומי לפיד כינה פעם את הדרישות של החרדים בתור "קניידלך", והם, כידוע, מקפידים על איסור שרויה בפסח.
יש הרבה מאוד קניידלך במו"מ הקואליציוני שמתנהל בין ש"ס ויהדות התורה. ההתרשמות של כחלון, בנט וליברמן היא שנתניהו טרם השתמש במגעים מול דרעי וליצמן במילה "לא". כל דרישותיהם נענות ביד רחבה. טרם יקראו והוא כבר עונה בחיוב.
לנדיבות הזו יש סיבה אריתמטית פשוטה. נתניהו, שפירק ממשלה בגלל חשש מפוטש ספק-דמיוני, חשדן מאוד גם כלפי שותפיו החדשים, כחלון וליברמן. הוא רואה בהם חלק מחבורת מוזס שעליה הכריז מלחמה, וחשש מאוד שיזמו משבר מלאכותי במו"מ, יסחבו את המחלוקות עד תום המועד החוקי, והנה – נתניהו כבר לא ראש ממשלה והמנדט ינדוד להרצוג. לכן הוא סגור עם החרדים בקשר של ברזל יצוק עד תום הכהונה. בלעדיהם אין אפשרות להקים ממשלה חלופית בכנסת הנוכחית. שלושת מיליארד השקלים שקיבלו עד כה במו"מ הקואליציוני ישמשו רשמית לקצבאות ילדים. מעשית, הם פוליסת הביטוח הפוליטית של נתניהו.
ולכן, גם אם כחלון עוין את נתניהו (ואוהו, כמה שהוא עוין), אין לו ברירה: שר האוצר המיועד יצטרך להסכים בסוף לגפני בכספים, לתוספות תקציב לחרדים וגם, ככל הנראה, לתקציב דו-שנתי. ראש הממשלה מתכוון להילחם על מה שהוא רואה כמפתח להישרדותו הפוליטית עד סוף הכהונה. העיקרון פשוט: ככל שמתקדמים אל תוך הקדנציה, קשה יותר לכנסת לאשר את תקציב המדינה. הפזילה לבוחרים תביא לכך שאת תקציב 2018 כבר יהיה קשה עד בלתי אפשרי לאשר – והנה, עוד כנסת מתפזרת אחרי פחות משלוש שנים. תקציב דו שנתי פירושו שבינואר 2017, שנה וחצי בלבד לאחר תחילת הכהונה, יאושר תקציב לשנתיים ובזאת ינוטרל אחרון המוקשים הפוליטיים המשמעותיים של ממשלת נתניהו הרביעית.
מצע ומרור
כשהמשא ומתן הקואליציוני נתקע, השותפים רק העלו דרישות, ונראה היה שפני הליכוד לסחיטה קואליציונית באיומים, החליט ראש הממשלה לעשות מעשה ולצלצל סוף סוף ליו"ר העבודה. זה לא קרה השנה, זה קרה לפני שנתיים, ב-2013. סיפור מגעיהם של בנימין נתניהו ושלי יחימוביץ' חשוב, כי כפי שנכתב כאן כבר בשבוע שעבר, המפתחות להקמת ממשלת אחדות אינם בידי הרצוג אלא נמצאים גם הפעם בידי האישה שירש במפלגת העבודה ובידי האיש שניסה, לשווא, לרשת בבחירות שהסתיימו בחודש שעבר.
יחימוביץ' הגיעה אל המו"מ הקואליציוני הלא רשמי כשידיה כבולות בידי עצמה. שבועיים לפני הבחירות, במה שהתברר כגול עצמי מרהיב, היא הצהירה שתשב באופוזיציה לנתניהו אחרי הבחירות. מחיר ההצהרה הזו היה ארבעה מנדטים שנדדו ל"יש עתיד", וסייעו לכונן את ברית לפיד-בנט שביקשה לכפות על נתניהו ממשלה ללא חרדים.
בקיצור: יחימוביץ' הגיעה לפגישות עם נתניהו כיו"ר האופוזיציה הפנימית של עצמה. רצונו של נתניהו בשותפים הטבעיים על פני האחים החדשים הוביל אותו להניח על שולחנה הצעה מדהימה: הוא הציעה לסוציאליסטית שעמדה בראש העבודה את תיק האוצר, ועוד שלל תיקים לבכירי מפלגתה.
אבל יחימוביץ' דרשה יותר: אחרי שנתניהו התחייב לציפי לבני על חידוש המו"מ המדיני, יו"ר העבודה רצתה הישג מקביל בתחום הכלכלי. היא הניחה על שולחנו של ראש הממשלה מסמך עם קרוב לעשרים דרישות שמאליות מרחיקות לכת: למשל, קליטת כל עובדי הקבלן בשירות המדינה כעובדים מן המניין; למשל, ביטול כלל ההוצאה. זה מה שנקרא בפרסומת: אדום אדום, או שלום שלום.
נתניהו סירב. במקום להיענות לדרישותיה של יחימוביץ', הוא ניסה לפתות את בכירי מפלגתה דאז בתיקים, למשל מספר שתיים שלה, יצחק הרצוג. הסוף ידוע: היא נשארה בחוץ, ולפיד-בנט ניצחו וכפו על נתניהו ממשלה שהתפרקה מבפנים אחרי שנה ותשעה חודשים.
התיאור הזה רלבנטי למה שיקרה בארבעת השבועות הקרובים מכמה סיבות: ראשית, הוא מראה שבניגוד למחשבה הרווחת, נתניהו לא הסכים למכור את כל עקרונותיו הכלכליים, הדתיים-כמעט, בשביל שלטון. הוא הציע ליחימוביץ' את האוצר בתנאים שבהם יכלה, לכל היותר, לממש את מדיניותו-שלו. שנית, ברור מה יהיה המחיר שלה להסרת הווטו על כניסה לממשלה, והוא יהיה מרקיע-שחקים. עם ליצמן וכחלון במקום לפיד ולבני, ממשלת נתניהו הבאה אמנם תהיה הרבה פחות ימנית מקודמתה בהקשר הכלכלי, אבל רה"מ עדיין יתקשה לקבל את הדרישות. שלישית, כל כניסה של המחנה הציוני לקואליציה תחייב, כנראה, ישיבה משותפת עם בנט.
לנתניהו יש שלל מסקנות פוליטיות סותרות מממשלותיו הקודמות: מהראשונה ב-1996 למד שלא משתלם להכעיס את המחנה הלאומי, אבל גם מסוכן לשבת בממשלה ימנית צרה, נטולת שכפ"צים. מהשנייה למד שאפשר להחליף קואליציות תוך כדי כהונה. מהשלישית למד שצריך להרכיב ממשלה בגודל כזה שבו אף מפלגה לא יכולה לפרק את הקואליציה. לפחות לכאורה, צירופן מלמד שנתניהו ינסה להרכיב קודם ממשלה של שותפיו הטבעיים, ואחר כך יציע להרצוג להצטרף (ראש הממשלה זעם השבוע על הרצוג שלא גינה את ההסכם האמריקני עם איראן, ולמעשה לא אמר מילה בנושא). אם לא עכשיו אז בעוד כמה חודשים, כשהשעמום והאבטלה באופוזיציה יהיו קשים מנשוא.
 
ממחרת השבת
"תפנו לבוז'י", כתב שר התחבורה ישראל כץ לגולשים חילוניים שמחו בדף הפייסבוק שלו על העדר תחבורה ציבורית בשבת, "למה ממנו לא דרשתם להתחייב על אוטובוסים בסופי שבוע?". זו לא הייתה תגובה אלגנטית במיוחד, עם הפנים לציבור, אבל פוליטית, היא די מדויקת. אם הייתה כאן אי פעם אפשרות לרפורמה, תרתי משמע, בתחומי הדת והמדינה, היא לבטח לא סוכלה בגלל הימין. ואם הייתה קמה כאן ממשלת הרצוג אחרי הבחירות, גם בעוד עשר שנים אגד לא הייתה נוסעת בין ירושלים לתל-אביב בשביעי של פסח.
הדמוגרפיה הישראלית המעודכנת מחייבת את גוש השמאל-מרכז להקים ממשלה שתישען על אחד משני ציבורים: הכיפות הסרוגות או הכיפות השחורות. כיוון שברית בין הרצוג למתנחלים אינה סבירה, המשמעות היא שגם לו ניצח המחנה הציוני בבחירות, הממשלה שלו הייתה נאלצת להתחייב ביומה הראשון לוויתורים מפליגים לחרדים. זה בדיוק מה שקרה בממשלת רבין 1992: שולמית אלוני הבטיחה בתשדירי הבחירות תחבורה ציבורית בשבת ונישואים אזרחיים, אבל בסוף הסכימה לשים שטריימל בשביל השלום, וגם לנטוש את משרד החינוך, רק שהרב עובדיה לא יזעם. שבע שנים אחר-כך ההמונים שיכורי הניצחון בכיכר רבין זעקו: "רק לא ש"ס", אבל לא רק שברק צירף אותה לממשלה, הוא גם כפה למעשה על יוסי שריד ומרצ לפרוש מהממשלה כדי לא להרגיז, חלילה, את סגן השר משולם נהרי. ציפי לבני צייצה בבחירות בטוויטר משהו על ישראל שנכנעת לרבנים, אבל בתוך דקות מחקה את הציוץ, כנראה מחשש להרגיז את השותפים הקואליציוניים העתידיים.
לבני והרצוג תקפו בבחירות האחרונות את הבית היהודי על נושא ההכרה בזוגות חד מיניים, אבל באופן מוזר שינוי בנושא יכול לקרות בממשלה עם בנט, לא עם הרצוג שהיה מחויב מלא-מלא לחרדים. שינויים בנושאי דת ומדינה ברוח אמנת גביזון-מדן או ברית הזוגיות יכולים לקרות בממשלה בעלת הרכב אחד בלבד: ימין-מתנחלים-מרכז, כמו ממשלת שרון-לפיד או נתניהו-לפיד. עד אז, הדרך לשם סגורה כמו רחוב בר אילן בשבתות.
מקור המשבר המתמשך בין רה"מ נתניהו לנפתלי בנט נמשך עוד מסוף ימיה של הממשלה הקודמת, אז ביקש נתניהו את תמיכתו של בנט בפירוק הקואליציה בתמורה לדרישת בנט לקבל לידיו את תיק הביטחון. כעת מושך נתניהו את ידיו מפרטי הסיכום וטוען כי בנט לא סיפק את הסחורה בקלפי. בסביבת בנט מאשימים: "נתניהו הונה אותנו"
פרסום ראשון: לאחר שלושה שבועות של נתק במגעים הקואליציוניים בין הליכוד לבית היהודי, מתברר כי הסיבה למשבר בין הצדדים היא נסיגתו של נתניהו מסיכום שנערך בינו לבין נפתלי בנט סביב תיק הביטחון. כך נחשף הערב במהדורה המרכזית.
ראשיתו של הסיכום המדובר היא במהלכים שהוביל נתניהו בממשלה הקודמת לקראת פירוק הקואליציה. בתום שורת פגישות שערכו מקורביהם של נתניהו ובנט, עו"ד דוד שמרון ושלום שלמה, נתבקשה סיעת הבית היהודי להסכים לפיטורי לפיד ולבני ולתמוך בצירוף החרדים לממשלה. במקרה שאלה לא יתאפשרו, נדרש בנט לתמוך בהקדמת הבחירות.
בנט סיפק התחייבויות לדרישותיו של נתניהו, אך הציב תמורתן תג מחיר גבוה. בפגישה שקיימו בלשכת רה"מ בחודש נובמבר האחרון, סיכמו השניים בלחיצת יד כי יו"ר הבית היהודי יתמנה לשר הביטחון בממשלה הבאה.
בשלב זה החלו להתגנב לאוזניו של שר הביטחון המכהן, יעלון, שמועות על כך שמשרדו הובטח לבנט. בבירור שערך בנושא מול נתניהו, השיב רה"מ כי לא ניתנה הבטחה מברזיל בעניין, אולם לא התחייב בפני יעלון כי הוא ימשיך בתפקידו.
לאורך הבחירות ממשיכים נתניהו ובנט לערוך ישיבות תיאום, במסגרתן אף סיכמו השניים על ברית של אי התקפה הדדית. תוצאות הבחירות הוכיחו כי נתניהו נהנה מאוד מפירות הברית הזו, אך מאז שיחתו לבנט עם פרסום תוצאות ההצבעות – היחסים בין השניים נכנסו לקיפאון.
בפגישות שנערכו לאחר מכן בין נתניהו ואנשיו לבנט, התברר כי ההסכם שהיה ביניהם – קרס. בתגובה לדרישתו של בנט לקבל הבהרות על הסיכום בסוגיית תיק הביטחון, השיבו אנשי נתניהו כי דברים אומנם סוכמו אך מאז הייתה מעורבות של כוח עליון, כך לדבריהם.
בסביבתו של נתניהו אומנם מאשרים כי אכן נעשו סיכומים בנושא, אך הבהירו כי הדברים הותנו בהישגיו של בנט בבחירות – הישגים שלבסוף נגוזו. מקורביו של בנט, מצדם, מאשימים את נתניהו בהונאת בחירות וטוענים כי הוליך אותם שולל.
ראש הממשלה לא שומר חיבה מיוחדת לעיתונאים, בטח לא אחרי מערכת הבחירות האחרונה. ובכל זאת, השבוע הוא סיפר שהוא מרגיש בימים אלה כמו עורך עיתון יומי בשעות הצהריים: הוא רוצה כבר את הכתבות, אבל הכפופים לו מורטים את עצביו עד לדד-ליין, עד חצות. וכיוון שזה המצב, נתניהו לא נשמע טרוד בענייני הרכבת הממשלה כמו הרושם שנוצר מרצף הידיעות האינסופי בעיתונים. הם צריכים להגיש ידיעה כל ערב בחצות, אבל הוא, לצערו, יצליח לגבש ממשלה רק בעוד 19 יום תמימים.
ככל הידוע, ולמרות שלל הפרסומים, נתניהו מעוניין עדיין בממשלת 67. זה מה שהוא אומר בימים אלה לבני שיחו המעטים בנושא. הבעיה היא שנתניהו רוצה ממשלה כזו בתנאים שלא בטוח שיתממשו: הוא מעוניין להרחיק את בנט וליברמן מתיק החוץ. הנחת העבודה בסביבתו היא שבנט יסכים בצער לוותר על התיק, אבל רק בתמורה לפיצוי נדיב בתיקים, ובכפוף לכך שאם הוא לא טס כשר חוץ – גם ליברמן לא טס.
איווט הוא החידה העיקרית שנותר במו"מ. זה משחק הפוקר המכריע של נתניהו ושלו. יאמר נתניהו: אדוני קיבל רק 6 מנדטים, ולכן לא סביר שימשיך להחזיק במשרד שקיבל פעם, כשהיו לו 15. גם בלעדיך יש לי ממשלה של 61. הרי אין לך מה לחפש באופוזיציה, בין איימן עודה לזהבה גלאון. יאמר ליברמן: 61 זו לא באמת קואליציה. הרי לא תוכל להעביר תקציב על חודו של אחרון ממורמרי הליכוד. או חוץ, או שאקח כמפעל חיי את הפלתך.
זה כמובן תלוי גם בשאלה אם יש ממשלה חלופית. ערוץ המגעים בין הליכוד למחנה הציוני חרב ויבש כמו ערוץ של ואדי בנגב באמצע הקיץ. נתניהו ממשיך להכחיש בתוקף את קיומה של פגישה עם יצחק (בוז'י) הרצוג. הכחשותיו נשמעות אמינות, או לכל הפחות מתואמות מאוד עם יו"ר המחנה הציוני. בשש בערב, עוד לפני הדיווח בערוץ הראשון על הפגישה, צלצלה ציפי לבני להרצוג כדי לברר אם יש חדש. אין כלום, נשבע לה הרצוג בנקיטת טלפון סלולרי. רבע שעה אחרי הפרסום, כשיחימוביץ' צלצלה, הוא סיפק תשובה דומה. כיוון שבלי תמיכת שתיהן אין בכל מקרה אפשרות לאחדות, די בטוח שעד כה לא קרה דבר שמחייב אותו להתחיל לגייס תמיכה לכניסה לממשלה.
האם יש עשן בלי אש? ובכן, התשובה היא שבפוליטיקה, לפעמים, יש ויש. עננת החשדות הכבדה שאופפת את נתניהו והרצוג לא גובתה עד עכשיו ולו בבדל ראיה (למעט, כמובן, הדיווח בערוץ 1). נסו להיזכר ברחש-בחש דומה שליווה אותנו בשלושה צמתים בחורף האחרון: שניות לפני שהכנסת החליטה להתפזר, קבוצות הווטסאפ עוד רתחו משמועות על ביטול הבחירות, כמו שקרה במאי 2012 עם מופז. עד שהרשימות לכנסת נסגרו, רבים היו משוכנעים שהליכוד והבית היהודי מתאחדים, בסגנון הפצצה הפוליטית של הקמת הליכוד-ביתנו. ימים לפני הבחירות כולם סיפרו שלפיד עומד להיות הפתעת הבחירות, פרי הכישלון לחזות את הצלחתו בבחירות הקודמות. המשותף לכל אלה הוא כמובן פוסט-טראומה של פרשנים ופוליטיקאים משלל ימי הכיפורים המקצועיים שחוו. ב-2009, בוקר בהיר אחד, החליטה העבודה של ברק להצטרף לממשלת נתניהו. זו הטראומה שבעטיה כולם משוכנעים עכשיו שזה אוטוטו קורה. יכול להיות שגם הפעם נגלה שזו אזעקת שווא.
קחו את הזמן
מאה ימי מערכת הבחירות היו ניסיון מתמשך של נתניהו לקרב בין שני נתונים סטטיסטיים: התמיכה האישית בו לראשות הממשלה ועמודת המנדטים של הליכוד. לאורך כל מערכת הבחירות נתניהו הוביל ללא עוררין על הרצוג בהתאמה לתפקיד, עם 50-45 אחוז, אבל התמיכה בליכוד עמדה על 16 אחוז בקושי מכלל הציבור. גם הישגו העצום של הליכוד, 30 מנדטים, מתגמד כשמבינים שרק מחצית מתומכי נתניהו הצביעו למפלגה שבראשה הוא עומד.
נתניהו הגיע למסקנה שבדור הקרוב, הדבר היחיד שעשוי למנוע את המשך שלטון הימין זו שיטת הבחירות הנהוגה. רק באמצעותה יצחק הרצוג התקרב מאוד לראשות ממשלה, אף שרוב מוחלט בציבור מגדיר עצמו 'ימין' ומיעוט מבוטל מזדהה כ'שמאל'. הימין הישראלי מנצח בכיכרות ובקלפי, אבל בחוק הקיים ראש הממשלה נבחר בין שבעה-שמונה פוליטיקאים בחדרים סגורים.
המסקנה של נתניהו מכל זה נחשפה בשלב מוקדם מאוד של הבחירות: הוא הודיע שאחרי הבחירות יוביל את שינוי שיטת הממשל, כך שראש המפלגה הגדולה יהפוך מיד לראש הממשלה. זו שיטה שאמורה לשרת את הימין מעוד סיבה: בניגוד לחוק הבחירה הישירה שהעלה את אהוד ברק, היא מפצלת בין הערבים לשמאל הציוני שלא יוכלו לרוץ יחד. יש גם מצביעים חרדיים שלא יוכלו להצביע למפלגה רפובליקנית ישראלית, אבל מספרם קטן יותר: 6 מנדטים של יהדות התורה, 5-4 של ש"ס, וזהו, פחות או יותר.
וזו בדיוק הסיבה שיוזמת נתניהו מאיימת להיתקע: ליברמן, בנט וכחלון ישמחו לתמוך במהלך שיאפשר להם להיטמע בליכוד. ליהדות התורה זה לא משנה, כוחה יישאר יציב. אבל דרעי הבהיר שישכב על הגדר כדי למנוע את המהלך. הבחירות האחרונות היו קדימון שהבהיר לו איזה סרט רע ממתין לו בחוק החדש. ניתוח של הקלפיות מעלה ש-3 מבין 4 המנדטים שאיבדה ש"ס בבחירות הלכו לליכוד, בקושי אחד לאלי ישי. או בעברית פשוטה: המצביעים המסורתיים רצו להציל את נתניהו, והשאירו את ש"ס כמפלגה שכמעט כל תומכיה הם חרדים.
ויש עוד בעיות: גם אם הליכוד או העבודה ישיגו 50 מנדטים ויכבשו את השלטון, הממשלה שיקימו תהיה צרה מאוד, כי הרי אי אפשר באמת להקים ממשלת אחדות בין שתי מפלגות שמשתרעות מזהבה גלאון ועד בצלאל סמוטריץ'. וממשלת מיעוט, שגם אם היא יכולה לקום תהיה כמו זומבי, חי-מת: בלי רוב בכנסת, בלי יכולת ליפול. נראה שיהיה הרבה זמן ללבן את הסוגיות החוקתיות הנכבדות האלה, כי לפי כל הסימנים, המהלך יובא לקבורה ממלכתית בוועדה, עוד ועדה, שתוקם בהסכמים הקואליציוניים.
המחאות החברתיות
233 עמודים נדרשו לבית המשפט העליון כדי להעניק, אחרי כמעט ארבע שנים, חותמת כשרות ל"חוק החרם". אלה היו 100 אלף מילה בקירוב שהתווספו למיליוני המילים שנשפכו על החוק הזה בזמן אמת. ספק אם היו הרבה חוקים בעשור האחרון שפתחו כאן מהדורות כמו היוזמה הזו של ח"כים מהליכוד, שנועדה למנוע קריאה לחרם על ישראל או על יהודה ושומרון. במשך שבוע תמים עסקו כל העמודים הראשונים בעיתונים וכל הכותרות הראשיות בטלוויזיה בהליך החקיקה שלו. בערב שבו אושר החוק הוצבו ניידות שידור בכיכר רבין, שם התקבצו כמה עשרות פעילי שמאל בקריאות "החוק הוא לא חוקי, אי ציות הוא הכרחי".
התאריך אגב, היה 11 ביולי 2014. בשדרות רוטשילד, חצי קילומטר בקו אווירי, הוצבו שלושה ימים אחר כך האוהלים הראשונים. בעוד ברחובות מתבשלת לאיטה המחאה הגדולה בהיקפה מאז קום המדינה, הפוליטיקאים והעיתונאים, במעגל סגור היטב, השחיתו את זמנם בדיון עקר, שספק אם עניין איש מלבדם.
המחאה החברתית, האירוע הפוליטי-ציבורי החשוב ביותר בדורנו, לא הייתה קריאה כלכלית ימנית, או שמאלנית. נכון יותר לקרוא לה "המחאות החברתיות", כי היו בה לא מעט קריאות סותרות באירוע ענק אחד. בעיקר, היא הייתה קריאה נואשת לתקשורת ולפוליטיקה, לקואליציה ולאופוזיציה, להפסיק למען השם לעסוק רק בנושאים הישנים, הטחונים והעקרים, של שמאל וימין, כיבוש ונסיגות, שבחסותם נגנבה כאן המדינה. ההוכחה הבולטת לכך הייתה הירידה הניכרת בפרסום בתקשורת וההתרסקות של סיעת האופוזיציה הראשית 'קדימה', אלופת כל הזמנים בדיבורים חלולים על שטחים ושלום תוך כדי התעלמות מכלכלה ויחס ידידותי לטייקונים.
פסיקת בג"ץ השבוע גזלה כנראה שעות יקרות משני-שליש מבית המשפט העליון של מדינת ישראל, משאב ציבורי ראשון במעלה. במיוחד השבוע, ראוי להזכיר כמה תביעות הוגשו עד היום בעקבות החוק: אפס.
כתבה למשדר מיוחד של אסף ליברמן לרגל יום השואה תשע"ה על הקשר בין השואה לפוליטיקה:
אם מטוס הכנסת לא היה נתקע לילה שלם על המסלול בדרך מקראקוב, ספק אם היו זוכרים את נסיעת חברי הכנסת למחנה ההשמדה אושוויץ בירקנאו. זה לא מקרה שנאומי הזיכרון נשמעים תמיד כשחזור: ממדיו המפלצתיים של אסון אושוויץ משתקים לכאורה מראש כל ניסיון רטורי, בטח של פוליטיקאים, להגיד משהו שטרם נאמר. כל ניסיון כזה להזכיר את אושויץ כאן ועכשיו נתקל בגלי גיחוך סמויים, כמו ניסיון לספר בדיחה באמצע לוייה.
כבר בשנת 2009, הרבה לפני תרשים הפצצה, נתניהו נופף מעל במת האו"ם בתכניות הבנייה של אושוויץ-בירקנאו. הוא לא היה הראשון להשוות תופעה כלשהי מימינו למה שעליו נאמר הביטוי "אסור להשוות". אבא אבן הגדיר לפני שני דורות את גבולות 67' "גבולות אושוויץ", ובעקבותיו הלכו דורות של פוליטיקאים מימין: "גבולות 67 הן גבולות אושוויץ. אין נוסחה שיכולה לחבר גבולות 67 וביטחון של מדינת ישראל".
ניצולי אושוויץ עצמם כמעט לא לקחו חלק בשיח הזה. 200 איש כיהנו כשרים בממשלות ישראל מקום המדינה ועד היום. מדהים לראות כמה מעטים מהם חוו את השואה על בשרם. בארבעת הציפעשורים הראשונים למדינה ניצולי השואה היו רצוצים מדי, עמוק בשולי החברה הישראלית, מכדי להצטרף אל הנהגתה. בדור האחרון הם כבר מבוגרים מדי. ובתפר שבין ה"עדיין לא" לבין ה"כבר לא", הצליחו להיכנס לממשלת ישראל רק שלושה ניצולי שואה, שניים מהם היו שרים זוטרים ללא תיק.
כשהשר טומי לפיד, ניצול גטו בודפשט, השתמש יום אחד בזיכרון השואה, הארץ רעדה. הוא אמר: "האישה הזקנה מרפיח עומדת על ארבע ומחפשת בהריסות ביתה אחרי התרופות שלה – ואני חשבתי על סבתא שלי".
אבל עקבות אושוויץ בפוליטיקה הישראלית סמויים יותר מכפי שניתן לראות. ארבעת מושבי החורף האחרונים של הכנסת התנהלו כמו בתסריט קבוע: קודם נתניהו עולה ומזהיר מסכנות באזור, ואז עולה יושב ראש האופוזיציה התורן – אם זאת ציפי לבני, שאול מופז, שלי יחימוביץ' או יצחק הרצוג – וטוען שנתניהו סתם מפחיד את הציבור, הפחד ומשול.
העובדה שראשי האופוזיציה התחלפו בזה אחר זה אבל נתניהו נשאר מעידה שנאום נתניהו בנוי על סלע יסוד עמוק מאוד בהוייה הישראלית. נתן אלתרמן אמר פעם שהישראלים הם חברה על סיפו של אסון, וזה מה שמפריד באמת את הפוליטיקה הישראלית מזו של בריטניה או הולנד. לא יאיר לפיד או הסרטונים של בנט: החרדה הקיומית. פחד ההשמדה.
אם היינו פוגשים יהודי שנולד בירושלים בשנת 100 לספירה היינו מתייחסים אליו כאל דור חורבן הבית, שאירע רק 30 שנה קודם. מדוע זה שונה בעינינו מיהודי שנולד בירושלים בשנת 1980? הבוחר הישראלי יכול להתרגז על מחירי הקוטג', לצאת לרחובות בגלל משבר הדיור, להתעצבן על הכיבוש או על פינוי התנחלויות. אבל בסוף כל משפט שפוליטיקאי ישראלי אומר, מתחבאת חרדת ההשמדה, חרדת אושוויץ.
בגין הבין זאת, נתניהו הבין זאת, גם רבין שדרגות רב האלוף שלו הציעו לבוחרים תרופת הרגעה לפחד הקיומי. אפשר לאהוב, להתרגז או לצחוק על זה, אבל עוד הרבה שנים, אצל הרבה ישראלים, השנה תהיה 1938. לא החיים עצמם, המוות עצמ
באחד מרגעי השיא ב"מד מן", הגיבור דון דרייפר נכנס לדירתו הניו יורקית המעוצבת רק כדי לגלות לתדהמתו שגרושתו הטרייה לקחה איתה את כל הרהיטים, ומשאירה אותו בין ארבעה קירות חשופים, בלי שרפרף. זה מה שהרגיש השבוע נתניהו: השמחה על עזיבת שותפו השנוא נמהלה בדיכאון מהעובדה שהגירושים האלה הביאו אותו אל סף פשיטת הרגל הפוליטית.
ליברמן ונתניהו, עדיין במשלי זוגיות, מזכירים את המחקר הנושן שגילה שבני זוג שחיים זה עם זה שלושים או ארבעים שנה בקשר נישואים כושל, מפתחים תופעות אלרגיות של ממש זה לקולו של זו וזו למראהו של זה. הם היו לכודים במפלגה אחת, בממשלה אחת, במחנה אחד, יותר מדי שנים. לנתניהו נמאס מהשטחיות, הקפריזות והאינטרסים הנסתרים של ליברמן; ליברמן קץ בזיגזוגים, בבהלה ובחוסר האמינות של נתניהו.
האם נתניהו יכול היה לחמוק מהמהלומה של ליברמן? כנראה שלא. אבל הוא יכול היה לפחות להתכונן אליה. אילו היה מודיע על סיום המשא ומתן שבועיים לפני המועד, ולא דוחה הכול לרגע האחרון, הוא היה מבין לפחות למה ליברמן מבטל פגישה אחרי פגישה, ומגלה מבעוד מועד שליברמן מתכוון להשאיר אותו לבד בחושך, עם החרדים ועם בנט.
נאמר כבר כמעט הכול על ההחלטה של ליברמן, אבל הנה עוד שתי הערות:
א. שוב הוכח עד כמה מלחמות העיתונים מעצבות את הפוליטיקה בישראל. עם נטישתו של ליברמן, המנוע העיקרי מאחורי חוק "ישראל היום", נחשף קו השבר האמיתי של הכנסת: בקרב 61 הח"כים של הקואליציה אין אפילו אחד (!) שהצביע בעד חוק ישראל היום. בקרב 59 חברי הכנסת של האופוזיציה, למעט מרצ האידיאולוגית, אין אפילו אחד שהצביע נגדו. ליברמן לא היה מסוגל לחתום על סעיף הכניעה שהכתיב נתניהו בנושא. זה הסעיף היחיד שבו הוא ירגיש בנוח לצד טיבי וזחאלקה.
ב. הברית ארוכת השנים בין ליברמן ודרעי, והברית הקצרה יותר, אבל האמיצה לא פחות, בין ליברמן וכחלון, הגיעו השבוע לסיומן. יו"ר ש"ס זינק לממשלה במהירות שיא כדי להציל את נתניהו בשעתו הקשה, וכחלון הודיע מיד אחריו שלא יפרק אותה. שניהם רותחים על יו"ר ישראל ביתנו. עד כדי כך רותחים, שהם מצאו את עצמם פועלים למען נתניהו.
חד גדיא
מי אמר שנתניהו לא מקיים הבטחות? לאורך כל מערכת הבחירות הוא נשבע שהבית היהודי תהיה השותפה המרכזית בממשלתו הבאה. וזה קרה, אמנם לא ברצונו, ביממה האחרונה, יממת הבלהות של המו"מ הקואליציוני. בנט עוזב את תיק הכלכלה המשמים לטובת תיק החינוך, איילת שקד תמנה שופטים, ואורי אריאל ישמור על השמנת של החטיבה להתיישבות ומשרד החקלאות.
במובן מסוים, ישראל כולה סובלת עד היום מנזקי הסכסוך המסתורי בין נתניהו לבין מזכירתו וראש לשכתו בדימוס. הרי אלמלא חסם אותם בליכוד לא היו מצטרפים לבית היהודי, ולולא הצטרפו נתניהו לא היה מחרים אותם, ולולא החרים אותם לא היו כורתים ברית עם לפיד, ולולא כרתו ברית הייתה לנתניהו ממשלה יציבה, שלא הייתה מתפרקת תוך שנתיים.
ולולא התפרקה לא היו בחירות מוקדמות. חד גדיא.
אסון ליברמן כופה עליו מפגשים איתם בחדרים חסרי החלונות של הקבינט, בלילות עם עשן סיגרים והכרעות דרמטיות, חסויות לחמישים שנה. ככל שזה תלוי בנתניהו, הקבינט לא יתכנס גם אם תרחף על ישראל סכנת שואה גרעינית. הוא כבר יסדר לעצמו פורום בסגנון השמינייה, בלי שקד ובנט.
הרנסנס הקצרצר ביחסי נתניהו-בנט הגיע לקיצו. בשיחות שראש הממשלה מקיים בימים האחרונים, הוא מכנה את יו"ר הבית היהודי בתואר "הטיפוס הזה" (בינתיים בפ' דגושה). בנט, מצדו, עבר מהפך ביחס לנתניהו. ההערצה הסמויה שהוא חש כלפי ראש הממשלה, שהובילה אותו להסכם אי-ההתקפה האומלל בבחירות, תמה סופית השבוע, כשנתניהו מכר את תיק הדתות לש"ס. הוא הבין שעם ראש הממשלה הספציפי הזה זה עובד רק בכוח, לא בגיטרות. והתוצאות בהתאם.
ובכל זאת, בניגוד להשערות שרווחו השבוע, כולל זו של בנט עצמו, לא בטוח שדרכיהם ייפרדו בקרוב. אם הייתי רוצה לזרוק את הבית היהודי לטובת המחנה הציוני, מסביר נתניהו, יכולתי לעשות זאת בכל אחד מחמישים ימי המשא ומתן. ראש הממשלה לא אמר זאת מפורשות, אבל ככלות כל הקיצים, נתניהו יעדיף בחירות ב-2016 על פני אחדות ב-2015.
"לא הרמתי אפילו טלפון אחד להרצוג, אבל קיבלתי 400 מסרים מ-400 שליחים של הרצוג: רק אל תצרף את בנט, ויש על מה לדבר. אבל בחרתי בבנט, לא שיחקתי משחקים, ואין לי כוונה לשנות מדרכי", אומר נתניהו. זה כמובן לא קורה מאהבת נפתלי אלא משיקול פוליטי קר. נתניהו לא יסתכן בממשלה שתישען על כרעי בהלול ויונה, כשליברמן ובנט עושים לו את המוות מבחוץ. הוא יודע היטב שקיבל חמישה-שישה מנדטים דתיים של תומכי הבית היהודי, והם לא יסלחו לו לעולם אם ישתמש בהם כדי להקים ממשלת אחדות שנשבע שלא להקים. לזה מצטרף גם הווטו המוחלט של נתניהו על רוטציה, הדבר היחיד שיכול כרגע להכניס את הרצוג לממשלה. עד בלפור.
תהיו פחות סבידורים
עכברי הארכיונים כבר שלפו השבוע ממשלות שתפקדו היטב עם 61 ח"כים. זו האמת, אבל לא כל האמת. היו ממשלות שהתחילו עם שישים ואחד והתרחבו, היו שהתחילו עם יותר והתכווצו ל-61. אבל לא הייתה ולו ממשלה אחת ששרדה כך לאורך זמן.
ולפיכך השאלה של הרחבת הממשלה היא לא של אם, אלא של מתי, ושל מי. שר האוצר הנכנס, משה כחלון, חושב שהחודשיים הראשונים קריטיים לתפקוד הממשלה: אם הקואליציה תעביר בכנסת את הגדלת מספר השרים, אם האמסלמים, הסמוטריצ'ים והעזריות יזנחו את האג'נדות הקטנות ויתגייסו לכל הצבעה, אם התקציב יעבור במליאה בפער קטן אבל בטוח, כולם ירצו להיכנס פנימה.
כחלון חושב שבמקרה כזה, כשברור שהממשלה כאן כדי להישאר, כולם ירצו להצטרף. אבל אם הרחבת הממשלה תיתקע בגלל ח"כ ממורמר מהליכוד, וימי רביעי יהפכו לזירת תבוסות על הצעות חוק פרטיות, אף סיעת אופוזיציה לא תעז להצטייר כמי שמצילה את נתניהו מהתרסקות.
ככל הידוע, ראש הממשלה סבור כך. הוא משוכנע שאת התקציב אפשר יהיה להעביר גם בקואליציה הנוכחית, כי הפרת משמעת קואליציונית זה פינוק שח"כ תאב כותרות או שר ממורמר יכול להרשות כשיש שולי ביטחון, לא כשהליכוד כולו מאשים אותך באחריות להפלת הממשלה.
ביום ראשון ממתין לו המעמד הטעון והמסוכן של חלוקת התיקים לבכירי הליכוד, ולקראתו הוא נזכר השבוע במנחם סבידור, יו"ר הכנסת מטעם הליכוד, שקיבל החלטה בודדת נגד עמדת מפלגתו, ונבעט מהכנסת. תהיו פחות סבידורים, הוא ידרוש בשבוע הבא מחברי סיעתו. לא שזה יהיה קל: ותיקי הליכוד אומרים שסיעה כה גרועה, כה אופורטוניסטית ועוינת ליו"ר המפלגה, לא נרשמה מאז החבורה הבעייתית של הכנסת ה-16, זו של גבריאלי וגורלובסקי.
נתניהו בונה על הרחבת הממשלה בדרכים לא קונבנציונליות, במסלול עוקף הרצוג. ייתכן שהוא בונה על פיצול בישראל ביתנו, אולי על צירוף יש עתיד בחתיכה אחת או בכמה חתיכות. ייתכן מאוד שצפויה לו אכזבה: אפילו את קדימה האופורטוניסטית נתניהו לא הצליח לפצל, כך גם את הבית היהודי ויש עתיד. לא כולם שלום שמחון.
כמה דברים שאפשר ללמוד מהבריטים, אחרי ליל בחירות מפתיע:
1. שלושה ראשי מפלגות, אד מיליבנד מהלייבור, ניק קלג מהליברל-דמוקרטים ונייג'ל פראג' מיוקיפ, יתפטרו עד הצהריים מתפקידיהם. הם קיבלו יחד את רוב קולות מצביעי הממלכה המאוחדת, אבל זה לא משנה. בבריטניה יש לך הזדמנות אחת. נכשלת? הביתה. תן הזדמנות לבאים אחריך.
2. להסתכל על נאומי הניצחון והתבוסה, ולקנא. איזו קלאסה. בזה אחר זה, לאורך הלילה והבוקר, הם עלו אל הבמות בכל רחבי אנגליה. המובסים לא דמעו והמנצחים לא שמחו לאיד. הם עמדו זה לצד זה ונשאו נאומי ניצחון ותבוסה ללא טיפה של יוהרה או התקרבנות. ואיש מהם לא נמנע מלהתראיין או לנאום.
3. ישראל הלכה לבחירות בתחילת דצמבר; הבריטים הכריזו עליהן רק לפני חמישה שבועות. ישראל בחרה במרץ, הבריטים אתמול; ובכל זאת, לדייויד קמרון תהיה ממשלה לפני שלנתניהו תהיה.
ודבר אחד שלא צריך ללמוד מהבריטים:
מפלגת יוקיפ קיבלה 4,000,000 קולות, אבל תיוצג על ידי חבר פרלמנט אחד בלבד מתוך 650. המפלגה הסקוטית הלאומית חצי מיליון בלבד, אבל תזכה ל-56 מושבים. בישראל בוכים כשמאה אלף מצביעי אלי ישי לא מיוצגים, אבל בבריטניה מיליוני מצביעים לעולם לא יקבלו נציג שהם תומכים בו בפרלמנט. שיטת הבחירות הבריטית פשטה את הרגל, אין מה לקנא בהם.
שיט שכתבים פוליטיים אומרים בזמן בחירות
הדבר הגדול הבא
עמית סגל בהרצאה: אני והטוויטר שלי
תמו הימים הנוראים?
יום הכיפורים של הכתבים הפוליטיים ועוד הבלים
עובדי עצות
פרידה מאורי אורבך ז"ל
חגיגת הבזבוזים ואי הסדרים במטה המחנה הציוני
לא אנחנו ולא הם
פאינה קירשנבאום שוברת שתיקה: חושפת את הדיל הסודי להדחת נתניהו
החצי המלא של הבקבוק
3 הערות על ירידת המחנה הציוני בסקרים
האדמו"ר, החלוץ והחמורים
איך יום סגירת הרשימות הפך לשיאה של מערכת הבחירות?
על הספסל
משחק סכום אפס
אחרי הפריימריז בליכוד ובעבודה האחדות מתרחקת
נאום המושחתים של לפיד ומה הוא שכח במרתף שלו
חיים, משה: תאונת העבודה של מחסלי הליכוד
יילכו שניים יחדיו?
ואולי בכל זאת, בערב האחרון לפני הגשת הרשימות, ייפלו דרעי וישי זה על צוואר רעהו? אולי יגידו שהחליטו לשים מאחוריהם את המריבות, לנגב את הדם הרע, לפרמט את הקלטות הגנוזות שכל אחד מחזיק על רעהו, ולצעוד אל השקיעה?
הראש, או יותר נכון הלב, אומרים שלא: השנאה בין דרעי לישי הפכה השבוע רשמית ליוקדת ביותר שהייתה אי פעם בין שני פוליטיקאים בישראל. לידם רבין ופרס זה סיפור אהבה, נתניהו ושרון – רומן מלבלב. דרעי צפה בבית איך מקברו בסנהדריה הרב עובדיה יוסף פוגע אנושות בקריירה הפוליטית שלו. ישי, שגר ברחוב הסמוך, בוודאי שמע ממאהל 'שאגת אריה' את הקריאות הקצובות "הוא בוגד במרן". ככל הידוע, זו הפעם הראשונה שבה משמר הכנסת מצמיד מאבטח לפוליטיקאי בגלל איומים מתנועתו שלו עד לפני שבועיים.
לפי הסקר, ש"ס על שני פלגיה – ש"ס איחוד של דרעי וש"ס מאוחד של ישי – כמעט שומרת על כוחה משכבר, ומשיגה עשרה מנדטים. האם סביר שפטירת הרב עובדיה גרעה מהתנועה שייסד מנדט אחד בלבד?
אפשרות אחת היא שההוריקן בעקבות פרסום הקלטת – על תשומת הלב האדירה, הבלתי פרופורציונלית בעליל, שזכו לה שני שברי המפלגות האלה – גרם להתגייסות לדגל, כזו שתדעך עם גוויעת העניין הציבורי בטלנובלה הספרדית-חרדית; גם בשבוע הש"סי הזה, אגב, נמשך המאבק הצמוד בין הליכוד לעבודה, בנט ממשיך להתחזק, וליברמן ממשיך לצנוח לשבעה מנדטים. מלחמתו ביחידה 433 לא מניבה פירות, בלשון המעטה.
אפשרות שנייה שהסקר מצביע עליה היא שהתמיכה של ישי מגיעה ממקומות אחרים. 'העם איתנו' זוכה לקולותיהם של 15% בלבד ממצביעי ש"ס בבחירות האחרונות, משהו כמו מנדט וחצי. רוב התמיכה מגיעה כנראה מפליטי 'עוצמה לישראל', מאוכזבי הבית היהודי וחרד"לי תקומה.
אבל תהום אחוז החסימה מאיימת על דרעי וישי גם יחד. האם הם ייקחו את הסיכון האדיר שבאובדן מאה אלף קולות? ככל הידוע, יש מבוגר אחראי אחד בתנועה הזו, הרב שלמה עמאר. הוא לא ירצה לראות את היהדות הספרדית-חרדית רואה את הכנסת הבאה בערוצי הנייעס. הסקר גם מציע בונוס: איחוד עם יהדות התורה וריצה ברשימה חרדית אחת הופך אותה לשלישית בגודלה בכנסת, עם עשרים מנדטים, שני מנדטים יותר מריצה נפרדת. חבורה נכבדה כזו, גם אם אשכנזית בחצייה, תסייע למהול את הרעל שבין דרעי וישי. אולם של סיעה גדולה יצליח להכיל את האגו של שניהם, מה שלא יתאפשר כנראה בחדר צפוף של סיעה מצומקת.
למדנו השבוע כמה דברים שלא ידענו על הצמד-חמד הזה, שמלווה את חיינו כבר קרוב לשלושים שנה במצטבר. למדנו שישי נחוש ואגרסיבי בהרבה ממה שהעריכו בש"ס. איומיו הפומביים לשדר קלטות נוספות, והנכונות של אנשיו להדליף את הראשונה (אם אכן מדובר בהם), הופכות אותו לאיום אסטרטגי על ש"ס. למדנו גם שיש אפשרות שדרעי הוא לא רק פוליטיקאי, הוא גם בן-אדם. אם יממש את התפטרותו הוא יכה בהלם את אלה שרואים בו מחזיק תיק הציניות בפוליטיקה הישראלית. בינתיים, לפי האיומים וההיעלבויות, עושה רושם שיו"ר ש"ס נולד על גבול מרוקו-פולניה.
ישנה גם אפשרות נוספת: שדרעי באמת פורש כי הוא צופה עוד קלטות באופק. לפי ההיגיון בש"ס, אם אנשי ישי אכן עומדים מאחורי ההדלפה כפי שהאשימו שם, ואם הם ירו נשק כזה להשמדה המונית שמונים יום תמימים לפני הבחירות, מה הם שומרים שם לרגעי ההכרעה, בעוד חודש-חודשיים? עדיף לדרעי לפי ההיגיון הזה ללכת הביתה עכשיו.
גלי ההדף בציבור הספרדי יוצרים אווירה שלא תאפשר בהכרח פרסום קלטות בלי נזק לצד שייחשב כמדליף. דרעי וישי אולי לא יחתמו בסוף על הסכם שלום. אבל אם ההקלטה מהשבוע הייתה פצצת אטום – אולי כדאי להם לשקול אמנה למניעת הפצה של נשק גרעיני.
בדיעבד: ישי ודרעי נלחמו זה בזה עד הסוף המר של ישי, והחמוץ של דרעי
בכל מערכת בחירות, ללא יוצא מן הכלל, נתניהו שילם מחירים כבדים במנדטים בשתי תחנות: מס מנדטים על קמפיין כושל ומס על הרשימה. איזו הפתעה נעימה בוודאי פקדה אותו אתמול כשקיבל – באיחור ליכודניקי מזעזע ואופייני – את התוצאות. כל הדרך מהבית בירושלים למצודת זאב בתל אביב הוא התקשר לברך, מצונן ומבסוט.
זו לא שבירה שמאלה, כיוון ששבעה מאנשי העשירייה הראשונה מתנגדים בתוקף למדינה פלסטינית, וארבעה מהם בתפילת יהודים על הר הבית; זו הבעת אי אמון בתרבות הכוחנית והיהירה שמלווה את הליכוד כבר למעלה מעשור משתי קבוצות שביצעו עליו השתלטות עוינת: מנהיגות יהודית והתעשייה האווירית. וביתר פירוט: חיים כץ ומשה פייגלין. מי שלא הופיע בדילים שלהם נשבע לנקום. מי שהופיע, לא סלח על ההשפלה שהייתה כרוכה בכך. קלטות המופעים המשותפים של רבים מבכירי הליכוד עם מנהיגות יהודית הזכירו קלטות שבי של גלעד שליט.
בכירי הליכוד ליקקו ופחדו, התחייבו ותיעבו, הגיעו לבר מצוות של שתי הקבוצות אבל בסוף ארגנו לשניהם שבעה פוליטית. פייגלין הגדיש את הסאה בחודש האחרון: בתחילת מערכת הבחירות, כשהליכוד עמד בפני התרסקות בסקרים, חברי מנהיגות יהודית גררו את התנועה למריבות קולניות ולבתי משפט. הקריירה הפוליטית של פייגלין, מיזם שהושקעו בו מיליוני דולרים במשך 17 שנה ונועד להביא אותו אל ראשות הממשלה, הסתיימה בסוף בשנתיים בלבד כסגן יושב ראש כנסת. גם זו של חיים כץ מעולם לא המריאה כמו טילי התעשייה האוירית.
מבחינת פייגלין זה עצוב. במשך שנים הליכוד ונתניהו ניסו להקיא אותו מקרבם. הוא סולק מהרשימות בתירוצים משפטיים עלובים, תואר כדמון, האיש שמתחרז עם פייגין; דווקא הכהונה בכנסת חשפה אותו כאחד המרתקים, פתוחי המחשבה והליברליים שבחברי הכנסת. "הוא איש מלא הפתעות", אמר עליו נתניהו, ולא ידע איזו הפתעה רעה ממתינה שם.
לנתניהו יש כמעט את כל הסיבות להיות מאושר: ארדן, מהמצטיינים בשרי הליכוד, הוא מישהו לרוץ איתו; אדלשטיין במקום גבוה יסייע למשוך את קולות ישראל ביתנו; יעלון לא חוסל; יש שיעור נאה של יוצאי עדות המזרח, בזכות המחוזות; ובעיקר – גם המרים ביריביו יתקשו לתאר את הרשימה החדשה, עם דיכטר, הנגבי וארדן ובלי חוטובלי ופייגלין כסיעת ימין שמקצינה. לפיד שלף את התגובה המוכנה מראש על השתלטות פייגלין וכץ על הליכוד וציפי לבני אמרה באינסטינקט פבלובי-משהו: "עצוב לי שזה כבר לא הליכוד שהכרתי". זו כבר הפעם השלישית ברציפות שהיא משמיעה אותה תגובה, ונשאלת השאלה אם את פייגלין היא מבכה.
ובכל זאת, יש כמה עננות בשמיו של ראש הממשלה: הראשונה היא מירי רגב, שתדרוש מינוי לשרה. כדי לבלום זאת איכשהו הוא זקוק לאישה פופולרית במקום ה-11; זה חשוב גם לאור מספרן המביש של נשים במפלגת השלטון, 2 בלבד במקומות ריאליים. הבעיה השנייה, כמו תמיד, היא בנט: סילוקם מהכנסת של שניים מהבולטים שבדתיים מציב אותו בבעיה ממשית מול הבית היהודי. בקיצור: דרושות עוד כיפות, ובדחיפות.
אום ה"מושחתים נמאסתם" של לפיד הוא אירוע חשוב במערכת הבחירות הזו הרבה יותר מכפי שהוא נראה במבט ראשון.
1. המתקפה החזיתית על ליברמן, בנט, נתניהו, דרעי, הרצוג ומי לא בעצם הוא הפעם הראשונה – למעט זהבה גלאון Zehava Galon – שבה יו"ר מפלגה מציב את השחיתות כנושא. לפיד מזהה את הגמגום של הרצוג, השתיקה של כחלון, הדום המתוח של בנט ואת החמאה של ליברמן ועולה למתקפה בנושא שמטריד מאוד את הציבור. יש עתיד היא אחת המפלגות הבודדות ללא חקירות משטרתיות, וזה מהלך חכם וראוי מבחינתה.
2. ובכל זאת: יש משהו מטריד בהשוואה בין קבלת השוחד של דרעי ופרשת השחיתות האחרונה בצמרת ישראל ביתנו לבין גלידות פיסטוק והדלפת קלטות בש"ס. כשאומרים שכולם מושחתים זה אומר שבתכל'ס – בסוף תשב עם מושחתים בממשלה. ובלי קשר: למה לא ללכת עד הסוף ולהצהיר שלא תשב עם נחקרים?
3. לפיד ציטט את האמירה: "מושחתים נמאסתם" והזכיר שהיא נולדה ב-1990. מה שהוא לא יודע זה שהיא הושמעה בעקבות דו"ח מבקר מדינה חריף נגד משרד השיכון של הליכוד, ובמרכזו בכיר המשרד דאז אורי שני, היום מגדולי מקורביו של לפיד.
היו ימים שרשימות הליכוד והעבודה היו כמו תאומים סיאמיים: חבורה של כמה עשרות גברים אשכנזים חילוניים בגיל העמידה, לרוב עם דרגות במיל' על הכתפיים וסדר יום מדיני עבש.
זה נגמר: ברשימת הליכוד יש קבוצה אידיאולוגית ימנית מסיבית ומשמעותית, אלקין ולוין, רגב ואדלשטיין. ברשימת העבודה שנבחרה הלילה יש חבורה צעירה, נשית, שמאלית מאוד בנושאים כלכליים ויונית מבחינה מדינית. אין שם אף גנרל.
שתי המפלגות הגדולות החליטו להתנהג כמו קניבליות, ולאכול את השותפים שלהם למחנה: נתניהו נכנס חזיתית באבו מאזן וקורא למצביעי הבית היהודי להצטרף אליו "מול כל השמאל"; העבודה, עם בהלול, שפיר ויוסי יונה תנגן חזק מאוד על מצביעי מרצ, שנמצאת בבעיה.
ליכודניקים כמו רגב ודנון יתקשו מאוד אחרי הבחירות לשבת בממשלה שהרצוג הוא ראש ממשלה ברוטציה או שר חוץ, ולבני שרת משפטים. מהצד השני – קשה לראות את השרה שלי יחימוביץ' בממשלת סירוגין עם הליכוד או בממשלת אחדות. שלא לדבר על ישיבה עם ליברמן או בנט.
בקיצור, אפשר להיות מרוצה מהפריימריז בשתי המפלגות הגדולות. המצביעים יצטרכו לבחור בין שתי אלטרנטיבות מחודדות יחסית. מי היה מאמין שמאוסף שברי המפלגות וסיעות-האגו שהתייצב כאן למירוץ עוד נראה כאן מירוץ ראש בראש במספרים גבוהים יחסית. יש למה לצפות.
מתישהו בתחילת שנות האלפיים, ויתר מחנה המרכז-שמאל (או בשם נעוריו: שמאל) על הניסיון לזכות בבחירות דרך הקלפי. הדתיים עזבו בשנות השבעים, הרוסים בשנות התשעים, הפריפריה התרחקה. אהוד ברק עוד החזיר אותם לרגע עם קמפיין נרחב ברוסית ושיריונים לדוד לוי ומימד, וזהו.
מאז, הניסיונות להפיל את שלטון הליכוד נעשים תמיד באמצעות פרוקסי, ייפוי כוח: המחנה ניסה והצליח לחזור לשלטון על גבם של 14 ליכודניקים שייסדו את קדימה. ב-2009 המציאה ציפי לבני את הז'אנר של שתיית קולות המחנה: היא הגיעה להישג מרשים של 28 מנדטים, אבל זו הייתה אשליה אופטית שעלתה בחיסול העבודה ומרצ ולא הביאה שלטון; עושה רושם שהרצוג ולבני בדרך למהלך דומה: הרשימה הנאה שבחרו אטרקטיבית מאוד לבוחרי השמאל, קצת פחות מזה המרכז ולבוחרי הימין כלל וכלל לא. לו אני זהבה גלאון, שנתי הייתה נודדת עכשיו מרוב דאגה. חישובי הניצחון מסתמכים על קואליציה עם אביגדור ליברמן, החרדים, ש"ס והמורד לשעבר כחלון. התוצאה יכולה להיות הדחת נתניהו, אבל המחיר האידיאולוגי למחנה יהיה כבד: צריך היה לשמוע את כחלון נוחר בבוז בראיונות שלשום "למי ניתן מדינה, לאבו מאזן?" כדי להבין שאם הרצוג יעלה לשלטון, הפינוי היחיד שיהיה הוא זה של נתניהו מכיסאו. "רק לא ביבי" זו סיסמא למהפך, אבל לא למהפך אידיאולוגי.
 
אין חדש בבלפור
לנתניהו היה חודש חלומי: עם פרוץ מערכת הבחירות הוא עמד על פי תהום, מרוקן מסדר יום, שומע את בנט נושף בעורפו, או בעצם לא נושף כי היה נראה שבנט אפילו לא מתאמץ; הפער בין הליכוד לבית היהודי עמד על שלושה מנדטים, והפער בין נתניהו לסדר היום של בוחריו בלתי ניתן לגישור. ליברמן, כחלון ולפיד כבר זממו על גוש שימליץ לנשיא על אחד מביניהם וישלח אותו הביתה.
אבל אז החלה לקרות לו סדרת ניסים: אביגדור ליברמן נקלע לביצה טובענית של חשדות וחקירות שאילצו אותו לזנוח את קמפיין ההתמרכזות, וחירבו את הברית עם כחלון. הברית בין הרצוג ללבני יצרה מראית עין של קרב צמוד עם העבודה, והרוטציה עם לבני, דמות שעושה פריחה לליכודניקים, החזירה את הבוחרים הביתה; כחלון מגמגם ולא ממריא; לפיד מתחזק במפתיע ומקטין בכך את הסיכוי לממשלה אלטרנטיבית עם החרדים. הפריימריז בליכוד, בימים כתיקונם פיגוע הסברתי, הסתיימו בתוצאה סבירה פלוס מבחינתו (ואולי לא במקרה, על כך להלן). הפריימריז בעבודה ייצרו רשימה אטרקטיבית למצביעי שמאל אבל לא כזו שמאיימת על נתניהו.
אבל המשותף לכל האירועים המשמחים שקרו לנתניהו הוא שכולם לא היו בשליטתו. בבלפור אין כל חדש. הליכוד של נתניהו, כתמיד, מייצר קמפיין רופס, מסובך וחיוור: הוא הכריז על שינוי שיטת הממשל כנושא בה' הידיעה של הבחירות, והציבור פיהק; כדי לשווק את המהלך, הוא הסתבך בראיון מיותר עם תשובות בלתי קבילות שהפילו על אולמרט את האחריות למשבר הדיור. בנט משחרר סרטונים מגניבים, לפיד חורש את השטח, ונתניהו מסוגר במשרדו ומאחר להגיב.
בכירי הליכוד יכולים לנסוע לסקי בשווייץ; ראש הממשלה לא חפץ בשירותיהם. הוא נעזר בכמה יועצים, חלקם נטולי ניסיון בניהול קמפיין וחלקם עם ניסיון כושל. בקיצור: נראה שנתניהו עושה מאמצים כבדים להפסיד את הבחירות האלה. לא בטוח שיצליח.
 
כאוס או בלאגן מאורגן
קו ההגנה המרכזי של אריה דרעי במשפטו היה שהוא התבלבל, שלא היה מרוכז. שטעה. יום אחד, לשופט המנוח יעקב צמח נמאס. "מותר לטעות", הוא רכן מעל הדוכן, "אבל איך זה שכל הזמן אתה טועה רק לטובתך?"
סאגת הבחירות בליכוד מעלה את החשד שמפלגת השלטון טעתה כל הזמן, אבל רק לטובת נתניהו. התוצאות ה"סופיות" שפורסמו במוצאי יום הבחירות בעטו אחורה את דני דנון, שנוא נפשו של ראש הממשלה, והציבו בעשירייה הראשונה את מקורבו צחי הנגבי. הן הכניסו לכנסת את אבי דיכטר שנתניהו עבד בשבילו שעות נוספות ובעטו מהרשימה את ציפי חוטובלי, אופוזיציה ימנית; עברו יום-יומיים, כמה קלפיות אבודות התגלו, והנה זה פלא: דנון בעשירייה, הנגבי מחוץ לה. חוטובלי לכאורה בפנים, דיכטר על פניו בחוץ.
ביום ראשון חשף ציון נאנוס בערוץ 2 מצלמות אבטחה מאחת הקלפיות. רק אחת, אבל מה שנחשף שם מטריד מאוד: יולי אדלשטיין, נאמנו של יו"ר הכנסת, קיבל בקלפי עשרות קולות פחות מכפי שנרשם בתוצאות; לפנחס עידן מרשות שדות התעופה, דמות שנתניהו לא רצה, הלכו לאיבוד יותר ממאה קולות. מיכאל רצון, ממורדי הליכוד, זכה רשמית לאפס קולות למרות שזכה לתמיכה.
בקיצור, משהו פה מסריח.
מקור הריח הרע בליל הבחירות. באשמורת השלישית, כשכל העיתונאים כבר הלכו לישון, התקשר ראש הממשלה ליושב ראש ועדת הבחירות, שופט נשוא פנים בדימוס. השניים שוחחו רבע שעה, עשרים דקות. בסיום השיחה הוחלט להוציא את המשקיפים מספירת הקולות. מיכאל פואה, מראשי מחנהו של פייגלין ודוקטור לענייני מניעת תחמנויות בליכוד, נטש במחאה. הוא הבין שהסיפור נגמר. עד עכשיו מקובל היה לחשוב שהיעדרם של המשקיפים עודד את הברדק בספירת הקולות. האם זה היה כאוס, או שהיה כאן בלאגן מאורגן, שעיצב את הרשימה?
אם כן, זה בוודאי לא יהיה תקדים. הפריימריז במפלגות הן מאז ומעולם מרבץ של זיופים. מופז ניצח את לבני בקדימה ב-2008 אבל הקלפי ברהט נשרפה ואחרות הוטו; שנה קודם, מקובל לחשוב שעמי איילון גבר על אהוד ברק בעבודה. לכאורה, מדובר בבחירות דמוקרטיות עם מבקר פנים ושופט. למעשה, זה מתנהל כמו הבדיחה על הגיהינום הישראלי: הבחירות לא ממש בחירות, המבקר לא מבקר, הדיינים הם עסקנים מפלגתיים. הפארסה הזו מעוררת געגועים למרתף של לפיד. יכול להיות שהגיע הזמן לחקירת משטרה.
השבוע האחרון הביא איתו שתי התפתחויות משמעותיות ביותר: בגזרה האלקטורלית, הליכוד נמצא בפיגור קטן אבל עקבי אחר המחנה הציוני. ישראל ביתנו קורסת, ש"ס צונחת ו'כולנו' מאבדת גובה, אבל הליכוד לא אוסף אליו את המאוכזבים. בראש החדשות איראן וסוריה, חיזבאללה וסכינים, אבל למרות הכול נתניהו לא ממריא.
בגזרה הקואליציונית, מתברר שיהיה קשה מאוד עד בלתי אפשרי להרכיב ממשלה ללא הליכוד והבית היהודי. אביגדור ליברמן התחייב השבוע פומבית שלעולם לא ישב עם מרצ בקואליציה, וקמפיין ה"אום אל-פחם לפלשתין" מאפס את הסיכוי שקואליציה בהשתתפותו תזכה לתמיכה מבחוץ של הערבים. בנוסף, נחשף עומק ההתנגדות של יהדות התורה לישיבה בממשלה אחת עם לפיד. דרעי מלמל משהו על אפשרות כזו, וכבר ספג בליסטראות מילוליות כבדות מכיוון החרדים-אשכנזים. הוא לא ילך לבד להרפתקה כזו.
אם לסכם, שתי עובדות יסוד סותרות הולכות ומתגלות מבעד לערפל הבחירות הסמיך: נתניהו אולי לא ינצח בבחירות, והרצוג לא יכול להרכיב ממשלה.
זו כנראה הסיבה שבגללה יאיר לפיד צופה ממשלה משונה אחרי הבחירות: או יצור קואליציוני מוזר בראשות הרצוג שמשתרע ממרצ ועד ליברמן, מפורוש ועד שלח; או ממשלת ימין צרה שתתפרק בלחץ העולם; או ממשלת אחדות ליכוד עבודה שתקרוס לתוך עצמה. כך או כך, הוא מעריך, זה יהיה "אירוע איטלקי" בן שנה גג, כזה שעדיף להשקיף עליו מבחוץ.
סגירת הרשימות ביום חמישי הקרוב תביא לסיומו את הסיוט הספקולטיבי של איחודים. כפי שזה נראה במועד סגירת הגיליון, הרצוג ולבני יישארו החתונה היחידה בשטח. ישי לא יתאחד עם דרעי בגלל השנאה; נתניהו לא יתאחד עם בנט בגלל זליגת המנדטים; כחלון ולפיד לא יתאחדו בגלל ההיסוסים. ההיגיון הגושי בימין מחייב לפיכך פרידה של הבית היהודי מתקומה, כדי לחבר בין אריאל וישי ולמנוע בזבוז של מאה אלף קולות. אבל שני הצדדים האלה, ששוטמים זה את זה, לא פחות, לא ממהרים להתגרש. לימין יש טראומה מפילוגים בגלל אובדן קולות; דווקא ברגע שפילוג יכול להוסיף קולות, הם נרתעים.
עקיצת הדבורה
בחודש האחרון, כשמשה כחלון דשדש בסקרים וגמגם בראיונות, הזכירו כולם שגם לפיד המריא לאט בבחירות האחרונות. אבל השבוע האחרון מחזק את הרושם ש'כולנו' איננה יש עתיד של בחירות 2015, אלא מפלגת המרכז: מפלגת אינסטנט בראשות פליט ליכוד, עם אוסף כוכבים בלתי קשור, היעדר ארגון, מטה מסוכסך ומספר שתיים עם אג'נדה עצמאית. לפי הסקרים, זה אכן קרוב יותר ל-6 המנדטים של מרדכי מאשר ל-19 של לפיד.
ובכל זאת, כחלון יהיה שחקן חשוב ב-18 במרס. הוא ואביגדור ליברמן. השאלה על מי ימליץ יורדת בעצם לשורשו של עניין עמוק יותר: מי אתה, משה כחלון? מנהיג תנועה בסגנון ד"ש שמעביר שלטון למחנה השני, או מפלגת לוויין של המחנה הלאומי עם דגש על כלכלה, כזו שבסוף היום תחזור הביתה דרך החלון?
לפי האפשרות הראשונה, יש בישראל שני מחנות: גוש השמירה על הקיים, ימין וחרדים; וגוש השינוי, כזה שרוצה כיוון אחר למדינה ובמשתמע גם ראש ממשלה אחר. תומכי 'כולנו' מאסו בממשלה עם דגש מדיני-ביטחוני ולא רוצים את נתניהו, ומכאן שכחלון ימליץ על הרצוג. הגוש הזה קרוב מאוד להשיג 61 מנדטים. מנגד, לפי האפשרות השנייה, כחלון ימליץ בסוף על מועמד הליכוד; העברת שלטון לשמאל על בסיס תמיכת מרצ והערבים תהיה התאבדות פוליטית, עקיצת דבורה. ליברמן מסוגל לזה, ספק אם כחלון יכול.
בכל מקרה, ברור שקריאת נתניהו לשינוי השיטה התברר כשגיאה חמורה. אם הרצוג יזכה ביותר מנדטים, הוא יצטט בהרחבה את הצעת נתניהו להטיל את הרכבת הממשלה על הרשימה הגדולה. מה יגידו אז בליכוד? שדבריהם הוצאו מהקשרם?
 
חזקים בסקרים, ובקלפי?
ועוד שתי הערות:
ראשית, רבות דובר השבוע על קמפיין הבחירות הצולע של הליכוד. זה נכון כמובן, כמו תמיד, אבל הליכוד לא לבד. גם במחנה הציוני לא קורה בינתיים שום דבר ששווה לכתוב עליו. שבעה שבועות וחצי לפני הבחירות, נראה שרק שתי מפלגות עלו עד עכשיו למגרש: יש עתיד והבית היהודי. לפיד ממלא אולמות ברחבי הארץ וממציא את עצמו מחדש כפוליטיקאי נקי אחד מול כל המושחתים; בנט מפציץ בפייסבוק ומצליח לשמור על כוחו אל מול שלל התבטאויות בעייתיות ברשימתו, פריימריז צולעים ודינמיקה דו-ראשית. הקמפיין שלו נגד מועמדי העבודה הצליח להוציא את הרצוג ולבני מאיזון: יוסי יונה נאלץ להתנצל על קריאה לסרבנות, ומטה ההסברה הנפיק סרטון מתנצל על הציונות.
השבועיים הקרובים קריטיים למחנה הציוני. יש שתי אפשרויות לנתח את מצבה של המפלגה. הגישה האופטימית טוענת שהשמים הם הגבול. רשימת הרצוג-לבני ביססה את עצמה כיחידה שיכולה להביא מהפך. 24–25 המנדטים שלה הם הרצפה; עוד מנדט-שניים ממרצ, שניים-שלושה מלפיד, וקידומת 3 בהישג יד.
הגישה הפסימית יותר טוענת שהעבודה, כמו הליכוד, תמיד הייתה חזקה בסקרים וחלשה בקלפי. השילוב של רשימה אדומה, סדר יום מדיני וציפי לבני הביא את כוחה של הרשימה לידי מיצוי. עוד שבועיים-שלושה, כשאפקט הפריימריז והאיחוד ימצה את עצמו, לפיד יעלה, מרצ תתאושש והרשימה תתחיל לצלול. מה יקרה, למשל, אם המחנה הציוני יגיע ל-22 מנדטים ולפיד יטפס ל-16?
אני אמנם לא כל כך זקן, אבל עדיין זוכר כמה מערכות בחירות. פעם, לא ממש מזמן, מועד סגירת הרשימות לא היה כל כך דרמטי. הליכודניקים היו בליכוד, המרצניקים במרצ, ומה שאפיין את כל המועמדים לתפקיד ח"כ היה, ובכן, היותם פוליטיקאים. לכן, אילו הפתעות כבר יכולות לקרות?
בשלוש מערכות הבחירות, בהדרגה, זה הפך ליום החשוב ביותר בבחירות, למעט יום הבוחר עצמו. זה קרה במקביל להפיכת הפוליטיקה לתכנית ריאליטי גרועה, שחוזרת לעוד עונה ועוד עונה עם ליהוקים משונים יותר ויותר; והתופעה התעצמה מבחירות לבחירות, ביחס ישיר לכמות תכניות הריאליטי בטלויזיה.
תהליך הפרסונליזציה מטורף במיוחד, כשנזכרים שישראל היא כמעט הדמוקרטיה היחידה בעולם שבה לא בוחרים אף פעם אדם, רק קבוצה. אנחנו הולכים בלי אבל מרגישים עם, והתוצאות העגומות – אגו מטורף שמפרק ממשלה וכנסת אחרי שנה ושמונה חודשים – בהתאם.
יומיים אחרי פיגוע הבקת"ב ליד יריחו ב-1988, הליכוד הצליח לנצח בפוטו פיניש בבחירות; שלושה שבועות אחרי 'עופרת יצוקה' של 2009 זכה אביגדור ליברמן ב-15 מנדטים, עם "אין נאמנות אין אזרחות". חודשיים אחרי מבצע 'עמוד ענן' ישראל הלכה לקלפי ובחרה כנסת חברתית-כלכלית. בקיצור, בניגוד למוסכמה שסדר יום ביטחוני טוב לימין, לא תמיד יש קשר כל כך חד-משמעי בין הקלט לפלט.
ההסלמה החמורה בצפון משתקת את מערכת הבחירות בעיתוי קריטי, שנראה מדאיג מאוד לימין: המחנה הציוני ממשיך לאסוף אליו מצביעי שמאל-מרכז שרוצים מהפך, ומצליח בינתיים לחמוק ממתקפת הסברה כבדה של הבית היהודי בסעיף הפוסט-ציונות. כבר חודש וחצי שהרצוג מוביל על נתניהו. בצד השני הקמפיין של נתניהו ממשיך לשייט כמו עפיפון מיותם בפאתי סדר היום הציבורי; פארסת השריונים בליכוד הגיע השבוע לשיא כזה, ששמות המיועדים לשריון דלפו עוד לפני שבכלל קיבלו פנייה; הבית היהודי נקרע בעימותי אוחנה (ועל כך בהמשך); ישי מדדה על גבול אחוז החסימה. אלה שרוצים בהפלת נתניהו נראים נלהבים יותר ונחושים יותר ונראה שהפעם גם יבואו באחוזים גבוהים יותר לקלפי. אלה החומרים שמהם נילוש מהפך 1992.
להרצוג עדיין אין ממשלה, וכרגע ספק אם אפילו יקבל רוטציה: בניגוד לממשלת שמיר-פרס, כאן הסירוגין לא תלויים רק בטוב לבם של השניים, אלא גם בערב רב של מפלגות נוספות. נתניהו או הרצוג צריכים לקנות הבטחה על הקרח, ועוד בכפוף להתחייבות צד ג'. אבל המגמה מבחינת נתניהו מדאיגה. סדר היום הביטחוני-מדיני שולט ברמה כבר חודשיים (צרפת, אובמה, איראן, חיזבאללה, דקירות) ובכל זאת הימין לא ממריא. מה יקרה אם פתאום גם סדר היום יחזור לנדל"ן ויוקר המחיה, שבו נתניהו נמצא בעמדת נחיתות מובהקת?
סגירת הרשימות מביאה לסיומה את המחצית הסוערת של מערכת הבחירות, מה שקרוי בכדורגל "עונת ההעברות". מעכשיו הכול יהיה מהונדס יותר, מלאכותי יותר, מאופר יותר. הכול ייארז במסרים מהודקים של יועצים – רובם המכריע, אגב, לא מהמשובחים בשוק. רוב התותחים הכבדים נשארו לעשות כסף בחוץ. ההישג המרכזי של הרצוג הוא ההמראה מ-12 מנדטים לבד ל-26 מנדטים יחד עם לבני. לפני 50 יום היו שבעה מועמדים לראשות הממשלה, עכשיו נותרו שניים (טוב, אולי גם שלושה יחד עם מנהיגת התנועה). ההישג של נתניהו הוא ההתאוששות בסקרים: הוא היה קרוב מאוד לקידומת 1, עכשיו כבר 23–24 מנדטים. לפיד נשאר בחיים וניצב על מספר דו-ספרתי נאה. בנט שורד בינתיים לא רע את הקרב הדו-ראשי שמתפתח ליד חלונו. ליברמן וכחלון הם בינתיים הכישלון הגדול, זה בגלל החקירות וזה בגלל הפרטאץ'. התפנית המשמעותית ביותר בבחירות עד כה היא התכווצותו הדרמטית של גוש המרכז, לפיד-ליברמן-כחלון, מ-32 מנדטים לכעשרים בלבד. הגוש שרצה להרכיב את הממשלה מתפורר: חלק ממנו יהיה במקרה הטוב שותף בינוני בממשלה, במקרה הפחות טוב מחוץ לקואליציה ובמקרה ממש גרוע מחוץ לכנסת.
אלא אם כן מצפון תיפתח שוב הרעה, רגע לפני הקלפיות. הרוח המיוחדת ב'צוק איתן' נבעה, בין השאר, מהתחושה שהמלחמה הזו נכפתה על ישראל, כי היה ברור לכולם עד כמה רצה נתניהו להימנע מהסלמה. התכתשות עם חיזבאללה עכשיו, בין תשדיר בחירות למשנהו, עלולה למצוא ציבור ישראלי מפולג בהרבה; גם הוויכוח על נחיצות החיסול של מורנייה ג'וניור ושות' לפני שבועיים, והרמיזות כדוגמת זו שהשמיע הח"כ לעתיד יואב גלנט על שיקולים פוליטיים לא יתרמו לתחושת לכידות מיוחדת.
שתי מפלגות בפתק אחד
רק התקרית הקטלנית בצפון הצליחה להכניס לפרופורציות את פרשת השריון לאלי אוחנה בבית היהודי. נתוני הרשתות החברתיות מעידים שכזו סערה לא קמה בבחירות הנוכחיות: עשרה ציוצים בדקה, 65 אלף דיונים ברשתות.
האם זו יציאה מפרופורציה? לא בטוח. מה שנראה כגימיק בחירות שיצא משליטה מבטא שבר עמוק ורציני בהרבה בבית היהודי, בכמה מעגלים שכל אחד מהם שווה דיון.
במעגל הראשון, הבדלי אישיות בין בנט לרוב חבריו למגזר: מדובר במפגש בין אחד הציבורים השמרניים בישראל לבין אחד המנהיגים ההיפר-אקטיביים בשוק. המעבר מרבנים ופרופסורים לשחקן כדורגל היה גימיק אחד רחוק מדי, מבחינתם. ותיקי הציונות הדתית מאסו בנער הקטון שנוהג בם, ודוחק אותם למושב האחורי.
במעגל השני, המשמעותי יותר, התנהל בחודשים האחרונים קרב כיפופי ידיים בין היושב ראש למפלגה. הנה הרשומון: הוא רצה לפרוץ למרכז המפה הפוליטית, אבל הם רצו את תקומה בפנים. בנט העביר חוקה כדי להיפרד לשלום מאריאל וסטרוק, אבל בסוף קיבל רגליים קרות ובלחץ הקהל חתם שוב על הסכם לריצה משותפת. כדי לצנן את האפקט, הוא שריין את ינון מגל. המתפקדים נבהלו. הם חששו שהמפלגה עוד תשתה להם חשיש, שהיא תיחטף, והחליטו לאזן: 44 אלף מתפקדים, לא מספר מבוטל, הלכו לקלפיות לפני שבועיים ובחרו רשימה שמרנית, אשכנזית ודתית, שונה מאוד מזו שרצה היו"ר. בנט לא ידע את נפשו: בסקרים שלו, וגם במחקר מעמיק של המכון הישראלי לדמוקרטיה, עלה שרוב (!) תומכי הבית היהודי וחלק נכבד מאלה המגדירים עצמם חלק מהציונות הדתית אינם שומרי מצוות. הוא החליט להגיב בשריון של סמל ליכודניקי חילוני, והסוף ידוע.
אם לסכם, תקומה היא החטא של בנט, אוחנה הוא העונש. חלק מבכירי הבית היהודי התייחס לבנט עד השבוע כחמורו של משיח, רק כדי להתעורר בבהלה ולגלות שדווקא להם יש זנב לבן. הם חשבו להכניס על גבו המגניב 15 מנדטים מפד"לניקים שמרנים, בלי שהתל-אביבים ישימו לב; הוא חשב לרכוב על מגזר שלם אל ראשות הממשלה. יש מצב ששניהם צדקו. לגבי החמורים, כמובן.
אצל רבים, ההלם משריונו של אוחנה היה אותנטי. אצל אחרים, הזדמנות לסגירת חשבון עם בנט על השריונים. קריאות הזעזוע של כמה עסקנים ורבנים מרשימת הבית היהודי הזכירו את ההוא שהתקשר פעם למערכת 'נקודה' ודרש לבטל את המינוי במחאה על מאמר. אדוני טרם חידש את המינוי מאז הביטול הקודם, השיב לו הטלפן.
והנה המעגל השלישי, המשמעותי באמת: בפתק אחד רצות היום שתי מפלגות שונות בתכלית. אחת, רשימה מגזרית, עם דגש על תקציבים לחינוך הממלכתי-דתי, טיפוח יו"ש ושמרנות דתית ושתשמח לקבל שליטה בוועדת הכספים, במשרד השיכון או בחינוך. הרכבה: אריאל, סלומינסקי, סמוטריץ', יוגב, וורצמן. בקיצור, מפד"ל מחוזקת. השנייה, רשימת ימין יהודית בועטת שהולכת על משרד הביטחון או אף ראשות הממשלה. הרכבה: בנט, שקד, מגל, אוחנה, שובל. בקיצור: ליכוד דור 2.0.
לא רק הכיוון הדתי מבעית את חלק מהבוחרים, אלא פחד גבהים. הם רוצים 12 מנדטים, לא 17. זו הסיבה שחלקם איים להצביע נתניהו. מי שעוזב את הבית היהודי לליכוד במחאה על שריונו של כוכב כדורגל אחד, דומה לתושב התנחלות דתית קטנה שזועם על קבלת משפחה חילונית, ועוקר במחאה לאשדוד.
שי פירון, אחד שמבין דבר או שניים בציונות הדתית, אמר פעם בחיבה שהציבור הזה סובל משילוב נדיר של שתי תופעות פסיכולוגיות – תסביך נחיתות ושיגעון גדלות. איתרע מזלו של אלי אוחנה, ודווקא על גבו מתנהל המאבק בין שני התסביכים האלה.
1. כולם פה גאונים בדיעבד, שר פעם אריאל זילבר. הליכוד עולה? זה בגלל פרשת הבקבוקים. הליכוד יורד? כמובן, אפקט הבקבוקים. הליכוד נשאר ללא שינוי? סימן שהבקבוקים לא העלו ולא הורידו. עד הסקר הבא.
2. האופנה עכשיו היא לשחוט את קמפיין המחנה הציוני ולשבח את זה של הליכוד. לפני שבועיים זה היה בדיוק הפוך. בסקר הבא זה יתהפך שוב.
3. הבעיה העמוקה באמת של המחנה הציוני איננה סיסמא, סרטון או מטה בראשון לציון. היא נובעת מהעובדה היסודית שאי אפשר לנצח בחירות רק באמצעות שתיית קולות המצביעים האשכנזים-שמאלנים-מגוש-דן, ולסמוך על מהפך באמצעות קבלני משנה כמו כחלון שיביא את הליכודניקים או ליברמן את העולים. זה לא עבד למצנע ולא עבד ללבני ואין סיבה שיעבוד להרצוג. איזו החמצה אדירה, למשל, הייתה הויתור קל הדעת על מופז, שיכול היה להביא מנדט כזה. אם המחנה הציוני לא ירפה קצת מקולות מרצ ויש עתיד ויתחיל להיאבק בליכוד, אפשר לסגור את הבאסטה המשותפת של הרצוג ולבני.
ניחוח מטריד של נקניקיות ליווה את בחירות 2003. הבחירות במרכז הליכוד, על עסקניו ומאכעריו, הציגו באור בעייתי את מפלגת השלטון בראשות אריאל שרון שנאבקה במפלגת העבודה של עמרם מצנע. מהבוקר שאחרי הפריימריז ב-28 בנובמבר ועד הבחירות ב-28 בינואר לא היה נושא אחר בחדשות חוץ מפרשות השחיתות בליכוד.
בהתחלה זו הייתה נעמי בלומנטל, שאירחה על חשבונה חברי ליכוד במלון שהיה אז חדש ויוקרתי, סיטי טאוור. סגנית השר שתקה בחקירה, ושרון המודאג נאלץ לפטרה. רגע אחר כך התברר שגם בנו שלו, מועמד טרי לכנסת, חשוד בדיווח שקר למבקר המדינה. פרשה רדפה פרשה: ענבל גבריאלי, מלצרית אלמונית בת 27 ובת למשפחת בעלי קזינו, נבחרה לכנסת תחת ענן חשדות ודילים. העבריין מוסא אלפרון נבחר לחבר במרכז הליכוד. הליכוד קרס ל-28 מנדטים בלבד, העבודה עלתה ל-22, ושלטון הימין נראה בסכנה.
שיא השיאים הגיע 16 יום בלבד לפני הבחירות, כשעיתון 'הארץ' חשף חקירה סודית נגד ראש הממשלה עצמו על קבלת שוחד במיליונים מסיריל קרן, חקירה שהיועץ המשפטי לממשלה מעכב ומטייח. שרון כינס מסיבת עיתונאים נזעמת שבה האשים את התקשורת ברדיפה סדרתית של הליכוד. השידור הופסק בהוראת יו"ר ועדת הבחירות. "השתגעתם לגמרי?" היו המילים האחרונות שהשמיע ראש הממשלה לפני שירד עליו השאלטר.
איך זה נגמר בסוף, כולם יודעים. נישא על תחושות הרדיפה הימניות, זכה הליכוד להישג נדיר של 38 מנדטים. חלק ממצביעיו הנלהבים שראו במדליפה ליאורה גלאט-ברקוביץ' עוכרת ישראל הפכו למעריציה כעבור שנה בלבד, כששרון הנחקר התנתק.
איך ההיסטוריה חוזרת: פרשות הבקבוקים השונות שאמורות היו לפגוע קשות בנתניהו לא נותנות בינתיים את אותותיהן בסקרים, אולי להפך: החמיצות והעייפות בימין כלפי ראש הממשלה נשכחה לאור המתקפה התקשורתית הקטלנית נגדו. מתחילת מערכת הבחירות הליכוד מתחזק בקצב של מנדט לשבועיים, על חשבון ליברמן, כחלון ובנט. קמפיינרים ותיקים אומרים שאווירת השנאה ולהט הקרב, מימין ומשמאל, מגיעות לרמות של 1996 ו-1999, תופעה מרשימה במיוחד לאור העובדה שכל המתחרים בבחירות ישבו עד לא מזמן זה בממשלתו של זה, זה עם מדיניותו של זה.
בכל מערכת בחירות, ובמיוחד בזו הנוכחית, כל חרב יכולה להפוך לחרב פיפיות. יספר על כך נפתלי בנט, שעדיין מלקק את פצעי המהלך המנצח שלו, שריון לאלי אוחנה; בעוד ארבעה שבועות עשוי גם נתניהו עצמו לגלות שנאום מול קונגרס עוין וריק למחצה היה גול עצמי.
פרגון מטריד
האם המחנה הציוני הוא שחזור של 1996, מהצד של פרס? קשה לתאר במילים את עוצמת הביזיון במסע הבחירות של הרצוג ולבני. כל התוצרים שהם הצליחו לנפק עד עתה הם סרטונים עבשים, מתבכיינים, מול מסע פרסום ליכודניקי שהולך ומתחדד; מטה הבחירות המשותף מצליח לנפק בעיקר ג'ובים למקורביו של שמעון בטאט, ממקורבי הרצוג, ואוסף עצות מזיקות מנפתלי שפיצר, בעלה של. המחנה הציוני משחק לפי הכללים שקובעים לו הבית היהודי, וניסה גם השבוע להוכיח שאין לו אחות פוסט-ציונית. אפילו חשיפת המצע הכלכלי חשפה את חילוקי הדעות התהומיים בין טרכטנברג ולבני הניאו-ליברלים להרצוג, יחימוביץ' ושמולי הסוציאל-דמוקרטים.
מסע הבחירות של הצמד נהנה עד עכשיו מיחסי ציבור חיוביים ושקט תעשייתי באגפים. לא בטוח שזה יימשך עוד זמן רב. מרצ הקטנה חושפת שיניים כדי להישאר מעל אחוז החסימה, ולפיד כבר שחרר כמה התבטאויות ארסיות נגד העבודה.
אפשר להניח שהדבר המטריד ביותר את הרצוג הוא הפרגון, התמיכה והאהדה משלי יחימוביץ'. הרצוג משופשף מספיק כדי לדעת שאלה אינם גילויי סימפטיה כלפיו, אלא איסוף סימפטיה לקראת קרב ההדחה שצפוי לו אם חלילה לא ינצח בבחירות. קודמתו בתפקיד כבר הצהירה בגלוי על כוונתה לחזור להנהגה, והיא בונה על פריימריז בשנה הבאה. מפלגת העבודה הייתה עד לא מזמן אלופת המזרח התיכון בעריפת ראשים.
מיהו כחלוני?
ככל שמערכת הבחירות המוזרה והמרתקת הזו מתקרבת לסיום, מתחדדת השאלה: אילו בחירות אלה בדיוק? מה הדינמיקה שלהן? האם זהו שחזור של 1992, שבו ראש ממשלה ימני נופל על רקע אזלת יד ביטחונית ופרשות שחיתות? אולי שידור חוזר של 2009, מרוץ דו-ראשי עם דרמה מספרית לכאורה, אבל כזה שנגמר בקואליציה ימנית אצל הנשיא? שמא 1999, על עמותותיה ומהפכיה? ואולי בכלל 1981, מערכת בחירות שהחלה בליכוד מוכה ועבודה באופוזיציה ונגמרה בתוצאה מדהימה, גבוהה מאוד, לשתי המפלגות, ששתו את שאר מפלגות המרכז?
ועוד שאלה: מי את, מפלגת 'כולנו' של משה כחלון? 'יש עתיד' של 2013, כזו שאיש לא ראה בסקרים אבל המריאה ברגע האחרון, או אולי גרסה עדכנית של מפלגת המרכז 1999? שר פופולרי בליכוד (מרדכי) פורש מנתניהו בטריקת דלת ומקים תנועה מפה ומשם, כולל גנרל תכול עיניים ולא צייתן במקום השני (ליפקין-שחק) ובסופו של דבר, בהעדר ארגון, כסף ודבק מתרסק לשישה מנדטים?
הנה משחק: נאמר שיועץ סקרים אמריקני נוחת השבוע בישראל. הוא היה שומע שהנושא החשוב ביותר לישראלים הוא הכלכלי-חברתי; שהאיש המתאים ביותר בעיני רוב מכריע של הישראלים לטיפול בנושא הוא משה כחלון; ושלקינוח, כחלון הוא גם הפוליטיקאי האהוב ביותר. 20–25 מנדטים לפחות, הוא בטח היה מנבא למפלגה.
הפער בין נתוני הפתיחה של כחלון לבין ביצועיו בסקרים הוא עצום ומרתק. די ברור שמפלגתו בינונית בארגון, חלשה בקבלת החלטות וקצרה מאוד בכסף. לא מעט יועצים מסתובבים במטה 'כולנו', חלקם אנשי שמאל שרואים במפלגה אמצעי להפלת נתניהו, אחרים ליכודניקים, מעריצים שרופים של שר התקשורת לשעבר. השילוב נראה כמו ממוצע אריתמטי והתוצאות בהתאם. מושתלים של מפלגות יריבות מעבירים תמונות של קרחות גדולות בכינוסים שלו, כמו למשל השבוע בכנס ברחובות.
השבוע שכר כחלון את שירותיו של הרוטוויילר ליאור חורב; בלי לנשוך את לפיד ונתניהו הוא יתקשה מאוד להגיע לתוצאה דו-ספרתית. היו בסביבתו מי שיעצו לו עד הרגע האחרון לקפוץ על ההצעה הנדיבה של נתניהו לשר אוצר ושבעה שריונים ולחזור הביתה לליכוד. היום שאחרי הבחירות עדיין מזמן לכחלון אפשרות סבירה להיות לשון מאזניים גם עם מספר נמוך יחסית של מנדטים, אבל לא כדאי לו לסמוך רק על המתמטיקה.
ערביי המשולש ברמודה
שתי הדרמות הגדולות של הבחירות הקרובות מתחבאות במקומות סמויים מן העין עבור רוב הסוקרים, הפוליטיקאים והכתבים: דרמה אחת אצל הרוסים, דרמה אחת אצל הערבים.
בפעמיים היחידות שבהן מפלגת העבודה חוללה מהפך בדור האחרון, היא עשתה זאת בעזרת קולות העולים: רבין עשה זאת ב-1992, רגע אחרי העלייה הגדולה, וברק עשה זאת ב-1999. מאז, 18 המנדטים של העולים רשומים בטאבו על שם הימין, וביתר פירוט – על שמו של אביגדור ליברמן. סקרי העומק מגלים עכשיו פיזור הצבעה שכמוהו לא היה: מבנט, דרך מנה יפה של קולות אצל נתניהו ועד כחלון ולפיד, בואכה המחנה הציוני. ההיטמעות, ולא החקירות, היא הסיבה לירידתה של ישראל ביתנו. בנט משקיע מאמצים ניכרים במגזר הרוסי, וכך גם לפיד והרצוג. האם שניים-שלושה המנדטים שהצביעו 'יש עתיד' יכולים להשלים את חציית הכביש אל השמאל? קשיי הדגימה הניכרים לא מאפשרים בינתיים תשובה מהימנה.
משולש ברמודה משמעותי יותר הוא המגזר הערבי. בדיקה משעשעת גילתה השבוע שכל סקר שפורסם בישראל בחודש האחרון ניבא 12 מנדטים לרשימה המשותפת; זה לא תיאום מופלא, אלא העדר מוחלט של דגימה במגזר הערבי. מה שהיה סביר בבחירות עבר, יכול להתהפך על ראשה של המערכת הפוליטית על רקע האיחוד הגדול. בבחירות הקודמות, הרשימות הערביות הביאו למעשה 12 מנדטים, אבל איבדו את האחרון בגלל מחסור של אלף קולות. לכן, 12 מושבים הם כנראה הרצפה. אם שיעור ההצבעה יעלה בעשרה אחוזים, הרשימה הערבית יכולה להגיע ל-14 מנדטים, השפעה דרמטית על מפת הכנסת, והתכווצות בלתי נמנעת ברשימות הציוניות. יש גם אפשרות הפוכה, אגב, שעליה הצביע איש 'הארץ' עודה בשאראת: רשימה משותפת תקשה על הלאומנים להצביע לקומוניסטים ועל החילונים להצביע לדתיים, והכוח לא יגדל, אולי אפילו יתכווץ. מי צודק? אל תחפשו את האמת בסקרים.
האישה החזקה בישראל ביתנו מדברת על החקירות – וחושפת את הדיל הסודי שנועד להדיח את נתניהו מראשות הממשלה: חודש לאחר שנאלצה לפרוש מהחיים הפוליטיים עקב החשדות נגדה בפרשת השחיתות הגדולה, פאינה קירשנבאום מדברת.
בשיחות סגורות שערכה והגיעו לידי חדשות 2, מתייחסת קירשנבאום לחקירה ולימים הקשים שעוברים עליה: "מ-1999 בכל בחירות יש חקירות. ליברמן נחקר עד שזוכה וכבר נשמתי לרווחה, ואז בא מגה פיגוע. בלילות ספרתי על האצבעות מה עשיתי לא נכון". הכתבה הוכנה יחד עם תחקירנית חדשות 2 מיכל פעילן.
"בשבועיים הראשונים לא ראיתי טלוויזיה ועיתונים ולא נחשפתי לאינטרנט כי זה הזיק לבריאות שלי", סיפרה סגנית השר לשעבר. "יום שישי אחד ישבנו ופתחנו טלוויזיה וכל חצי שעה הסכום שאמרו שלקחתי השתנה – בהתחלה 80 אלף דולר, אחר כך 100 אלף – ואז 120 אלף. אמרו שאני נוסעת לחו"ל על חשבון איזה ארגון ושאני מסיעה גם את אחותי ואת גיסי. אז רק לידיעתכם – אין לי אחות בכלל".
קירשנבאום בטוחה שהחקירה פגעה במפלגה – ובסיכוייה בבחירות: "חקרו את כולם מכל המפלגות. שחקרו את פואד, עם כל הכסף שמצאו אצלו בכספת, לא אמרו שזו חקירה של מפלגת העבודה, שחקרו את קצב לא אמרו שזו חקירה של הליכוד. רק אצלנו אמרו שזו חקירת ישראל ביתנו ופאינה קירשנבאום. יש פה סיכול ממוקד. מישהו מאוד נלחץ מזה שליברמן יהיה ראש ממשלה וזה מה שקרה".
הדיל הסודי של גוש המרכז להדחת נתניהו
וקירשנבאום לא דמיינה כשאמרה שיושב ראש המפלגה שלה היה קרוב לכס ראש הממשלה. לדבריה, דיל סודי נרקם בין מפלגות המרכז להדחת נתניהו: "לפני הפרשה הזו הסקרים ניבאו לנו בין 16 ל-18 מנדטים וסיכמנו על בלוק עם כחלון ויש עתיד – בלוק מרכז".
לבלוק הזה, בהנחה שנתניהו היה פורש, היינו מחברים את הליכוד ויוצרים בלוק לאומי גדול שבהחלט יכול לפתור הרבה בעיות ולהוביל הרבה מהלכים", הבהירה. לטענתה, המהלך הזה היה אפשרי כיוון שבישראל לא קיים חוק לפיו ראש המפלגה הגדולה מרכיב את הממשלה.
לסגנית שר הפנים לשעבר יש גם דעה מוצקה על הממשלה הבאה: "ישראל ביתנו תשב רק בממשלת ימין. אופציה של ממשלת שמאל לא קיימת, הם לא יצליחו להרכיב קואליציה ולא מצליחים להגדיל את הגוש הזה. צריך שתהיה ממשלה של המחנה הלאומי – ורחבה כמה שיותר. אני לא חושבת שבוז'י וציפי צריכים לשבת בה".
למרות ההעדפה לממשלת ימין, קירשנבאום לא חוסכת את שבטה מראש הממשלה נתניהו: "אני לא רואה שלביבי יש איזושהי תכנית, או שהוא לא מציג אותה. הבחור הזה באמת לא מקבל החלטות. ב-6 שנים הוא לא קיבל החלטה מהותית ומשמעותית".
לגבי עתידה שלה, סיפרה כי היא פועלת בימים אלה לנקות את שמה ולהקדיש זמן למשפחתה: "שילמתי מחיר כבד. אחרי שאנקה את שמי, אחליט אם לחזור לפוליטיקה".
מהליכוד נמסר בתגובה על הדברים כי "הדיל המכוער שנרקם במחשכים בין לפיד, ליברמן וכחלון ונחשף הערב, רק ממחיש ומחדד את הסכנה הממשית מהאפשרות של הקמת ממשלת שמאל. שוב הוכח כי הדרך היחידה והבטוחה להקמת ממשלת ימין לאומית, בראשות הליכוד ובנימין נתניהו, היא בכך שייבחר ליכוד אחד גדול וחזק שיוכל בוודאות להרכיב את הממשלה הבאה.
"כל הצבעה אחרת, למפלגה שהיא לא הליכוד, תחזק את הסיכויים להקמת ממשלת שמאל כנועה, התומכת בויתורים ונסיגות, ברוטציה של ציפי ובוז'י".
במפלגת יש עתיד מסרו בתגובה לדברים כי "לא היו דברים מעולם" וממפלגתו של משה כחלון נמסר: "כולנו קמה כדי לנצח את משבר הדיור ויוקר המחיה, ולא כדי לעשות דילים". בישראל ביתנו סירבו להגיב לדברים.
אווירת הפאניקה שהשתלטה השבוע על מטה מפלגת העבודה בדרך יגאל אלון בתל-אביב עומדת, לכאורה, בסתירה מוחלטת לסקרים. לו מישהו היה לוחש על אוזנו של הרצוג לפני חודשיים – בימים שעוד קראו לו בוז'י – שהוא ייהנה מעשרים ומשהו מנדטים ומרוץ צמוד מול הליכוד, הוא היה יורה זיקוקי קונפטי לאוויר. ובכל זאת, השבוע הוא שקל ברצינות את פיטוריהם של מנהלי הקמפיין, החליף מסרים כמו גרביים והחליט להצניע את לבני בעוד מטה הבחירות מדליף את עצמו לדעת בהשמצות הדדיות.
הסיבה העיקרית להיסטריה היא התחושה שהמסר הקוטבי של שתי המפלגות הגדולות הולך ומתקרב למיצוי. "זה אנחנו או הם", אומרים נתניהו, הרצוג ולבני, אבל לפי כל סקר, הבוחר הישראלי מסמן בטופס: "אף תשובה אינה נכונה". שתי המפלגות הגדולות עומדות על 50-46 מנדטים, והמגמה בינתיים היא של התכווצות. נתניהו עוד נהנה מהתכווצות הבית היהודי והקיטון בש"ס, אבל להרצוג יש יריב עיקש יותר, יאיר לפיד. אם לא די בזה, הפער בשאלת ההתאמה לראשות הממשלה בין נתניהו להרצוג, שכמעט נמחק לפני חודש, הולך ומתרחב בהגדרה לפי כל סקר. זה אומר שבשבוע האחרון, הדרמטי, של מערכת הבחירות, לנתניהו יש מאגרי חירום אלקטורליים לשאוב מהם מצביעים, אבל הימ"חים של הרצוג כמעט ריקים.
כמו בחופי תל-אביב, גם בבחירות, כל שפל חושף הרבה לכלוך בקרקעית. הרוטציה עם לבני מציבה את הרצוג עם משקל עודף, פוליטיקאית שזוכה ליחס עוין מחלקים רבים באוכלוסייה. קבוצות מיקוד שנערכו בשמאל ובמרכז העלו ביטויים קשים ביותר כלפי יו"ר התנועה, ומי שאמורה לעמוד בראש הממשלה בעוד שנתיים אם יתחולל מהפך. זה לא מקרה שנתניהו מתעקש שגם היא תגיע לעימות, אם יתרחש כזה. הוא יודע מה חושב עליה הציבור.
השבוע האחרון גם חשף קשיים ניכרים בקבלת החלטות אצל מנהיג המחנה הציוני. הוא החליט להצביע בעד פסילתה של חנין זועבי אבל בגלל זעם של הרשימה הערבית המשותפת ביצע פניית פרסה מבוהלת; הודיע שיסכים לעימות רק מול נתניהו אבל בלחץ ערוצי הטלוויזיה הסכים להשתתף גם בעימות רב-משתתפים; רצה לפטר את מנהלי הקמפיין אבל בגלל הדלפה מוקדמת חזר בו. הרצוג רוצה עימות מול נתניהו, אבל בורח מכל עימות אחר.
רשימת המחנה הציוני ויתרה, למעשה, על כל ניסיון להביא קולות ממגזרים חדשים: לא עולים, לא דתיים, לא ליכודניקים. מסע הבחירות שלה, כמו זה של הבית היהודי, תקוע בעיקר בשלב הנגטיב, בלי אף הבטחה אמיתית לשיפור מצבו של האזרח. רק בנושא המדיני הם הולכים למרכז. דבר מדהים קרה: לפני שנתיים בלבד יו"ר העבודה דאז שלי יחימוביץ' נצלבה בוקר וערב על סירובה לדבר בנושאים המדיניים. אבל בהשוואה להרצוג ולבני, יחימוביץ' הייתה פעילת שלום עכשיו: היא דיברה בוקר וערב על תמיכתה במתווה קלינטון, פינוי התנחלויות וחתירה לשלום. המילים "נסיגה", "פינוי התנחלויות", ו"שלום" לא הוזכרו על ידי הרצוג ולבני מתחילת מערכת הבחירות. מקסימום צירוף המילים חסר הפשר "הסדר אזורי".
גם נתניהו מריח בעיות: ניסיונו האובססיבי לשתות את קולות הכיפות הסרוגות עשוי להיגמר בבכי. הוא דילג השבוע בין המכינה בעלי לבית כנסת בביצת קטמון. כמו הרצוג ולבני, הוא מעדיף ללכת אל הקולות הקלים, אלה בתוך הגוש, מאשר לפנות למרכז, ובאופן ספציפי יותר למצביעי משה כחלון. הנחת העבודה של נתניהו ובנט אומרת שחומת אש מפרידה בין מצביעי הימין והשמאל, ושאפשר להתקוטט במחנה בלי חשש שהקולות יברחו.
הבעיה היחידה עם כל סקרי העומק הנפלאים האלה היא שבפעם הקודמת הם טעו. בשקט-בשקט יאיר לפיד כבר על 12 מנדטים, גורף ניצחונות בתיכונים ומכללות ברחבי הארץ; בלאט, חרש חרש, משה כחלון מתאושש מפתיחה קטסטרופלית של הקמפיין ומתחזק קלות. כשנתניהו פונה ימינה והרצוג פונה שמאלה, בוחרים רבים מרגישים שהמפלגות הגדולות מפנות להם את הגב. יש אפשרות שגם ב-2015, כמו ב-2013, נגלה במוצאי יום הבחירות שהם רוצים מרכז פוליטי חזק, שמדבר על כלכלה וחברה, לא על איראן, רק לא ביבי ושאר ירקות עבשים.
ריבלין לא מתכוון ליפול
נשיא המדינה הוא בערך האדם היחיד בישראל שכבר לא חייב כלום לאיש. ובכל זאת, גם הוא לא יכול היה להתעלם משטף הטלפונים הנזעמים שהגיע ללשכתו ביומיים האחרונים, בעיקר משתי סיעות.
אם יש שתי מפלגות שלהן חייב ראובן ריבלין את נשיאותו, הרי הן "יש עתיד" ו"הבית היהודי". כשנתניהו נלחם בו בשיניים והרצוג-לבני קידמו את פואד ושטרית, לפיד ובנט היו שני ראשי המפלגות היחידים שהצביעו עבור מועמד הליכוד. הקולות שקיבל מהאחים הפכו אותו ביוני האחרון לנשיא העשירי. הדלפות מבית הנשיא לימדו השבוע שריבלין מתכוון להעניק משקל מסוים לגודלן של הסיעות בבואו להכריע על מי להטיל את הרכבת הממשלה.
הליכוד עט על התדרוך. תוך יממה הן הפכו מעוד אחד משיקולי הנשיא לאזהרה ברורה, שאם רק יעבור הרצוג את נתניהו במנדט בודד, הימין יאבד את השלטון. מי היה מאמין שבלי להתכוון, נתניהו יקבל דווקא משנוא נפשו ריבלין מתנה גדולה: את קולות מצביעי הימין האסטרטגיים, שינדדו מבנט כדי לחסום את השמאל.
בבית היהודי זעמו. ריבלין איים להשלים את מה שעשתה פרשת אוחנה: לרצוח להם את הבחירות. נשיא המדינה שוחח עם מי ששוחח, הבהיר מה שהבהיר, ופרסם הכחשה רשמית, נדירה ביותר, לדברי ראש הממשלה: אין שום החלטה להטיל את הרכבת הממשלה על הסיעה הגדולה.
ריבלין, למי שתוהה, לא מתכוון להיות רובוט. הוא לא מתעתד לשמש כמטר רץ, זה שבוחן מי גדול ממי. כפוליטיקאי במקצועו הוא לא יספור ממליצים כמו עגבניות, אלא יבדוק למי באמת יש קואליציה. מי שחושב שאיבתו לנתניהו תגרום לו ללכת על הרצוג בכל מחיר, מתעלם משלוש עובדות יסודיות: הראשונה, שגם הרצוג נלחם בבחירתו; השנייה, שהסמל המסחרי של ריבלין הוא הגינות; שלישית, שאם המועמד שיקבל מנדט לא יצליח להרכיב ממשלה, לא פחות משזו תהיה מבוכה עבורו, זו תהיה מבוכה עבור הנשיא. הרצוג האב נכווה קשות כאשר מועמדו פרס נכשל בהרכבת הממשלה. ריבלין לא ירצה להיות השני שנופל.
 
ועוד שתי הערות על האלקטורט
 
 
האם עדיין יש דבר כזה מגזר רוסי? 1,000 איש הוזמנו השבוע לכינוס עולים של ראש הממשלה נתניהו. 1,300 הגיעו. לטובת הנוכחים הוצג מתרגם סימולטני שחזר ברוסית על כל משפט שאמר ראש הממשלה בעברית. הווידאו המאלף, מספר יותר מכל סקר את סיפור היטמעותה של העלייה הרוסית בתוך בריכת המצביעים הגדולה: כשנתניהו סיים משפט מחץ בעברית, נשמעו תשואות רמות מרוב הקהל; כשהמתרגם חזר על הפאנץ' ברוסית – רק מחיאות כפיים מנומסות. הם אולי חולמים ברוסית, אבל רובם המכריע של המנדטים מצביעים הפעם בעברית.
סקרי עומק מגלים עובדה מעניינת: משה כחלון חזק במיוחד בערי הדרום המופגזות, מעוזי ליכוד. לכאורה, סתירה משונה. תושבי באר-שבע, שדרות ונתיבות אמורים להצביע בעיקר לפי השאלה מי ימנע שוב ירי רקטות על בתיהם. אבל רבים מהם עומדים להצביע למפלגה שמתמקדת בעמלות בנקים וטלפונים סלולריים. הדרום הוא רק משל לתופעה שמתרחבת אצל הבוחרים הישראליים, כולם בכוננות ספיגה מתמדת. ככל שהמצב הביטחוני העגום הופך לאיתן טבע, משהו שאין לשלוט עליו, גדלה הנכונות להתמקד במה שכן אפשר לשנות – יוקר המחיה. מבצע צוק איתן הפך את הבוחרים לניציים יותר, אבל גם למפוכחים ביחס ליכולת של מנהיג כזה או אחר לשפר את המצב הביטחוני. עד הטיל הבא, יכול להיות שהכלכלה תשחק תפקיד.
תהיתם למה קמפיין העבודה לא מתרומם? הנה כמה פרטים שאולי יעזרו:
1. בחלק מהמטות האזוריים במחנה הציוני יש שלושה (!) מנכ"לים בשכר, כי הח"כים רוצים כל אחד ג'וב לאיש שלו. כל אחד עם משכורת, רכב ודלק חופשי. 17 מטות – 28 מנהלים.
2. בעז כבל מקבל 25,000 ש"ח לחודש כ"יועץ פוליטי ליו"ר. כבל הודה בשיחה איתי שהוא אינו יועץ פוליטי, וטוען שלא חתם על חוזה. הערב הצגתי במהדורה חוזה בחתימתו.
3. דני עטר, מועמד לכנסת, התקנא באוטובוס של מירי רגב. אז מפלגת העבודה מעמידה לרשותו דני בוס, או ליתר דיוק – שיירה שלמה: אוטובוס, משאית ושני ואנים. עוד 350,000 ש"ח הלכו.
4. תקציב הבחירות התחיל ב-25,000,000 ש"ח, טיפס כבר ל-32,000,000 ש"ח, וזה עוד לפני ראובן אדלר וחריגות נוספות. במפלגה מעריכים שזה ייגמר בגרעונות ענק.
5. ולסיכום: רבים במטה המחנה הציוני רואים את הבחירות לא כהזדמנות להחליף את השלטון אלא כהזדמנות להחליף רכב או ריהוט בסלון, מכספי כולנו.
מהמחנה הציוני נמסר בתגובה: "מטרתנו היא להביא מהפך בעוד חודש ושום ניסיונות לא יפגעו בנו בדרך, בין אם מקורם הוא מבחוץ או מבית".
בכ"ז בשבט תשע"ה, 16.2.2015, הלך לעולמו בגיל 54 בלבד השר אורי אורבך. הוא לא היה רק שר, ופוליטיקאי, ואיש תקשורת מחונן, אלא גם חבר שלי.
 אמרתי דברים לזכרו בחדשות הלילה ובאופן נדיר גם אצל רפי רשף בערוץ 10.
הייתה לי הזכות להספיד אותו בלויה הממלכתית שנערכה לו בבית העלמין במודיעין:
מכל המקומות שבעולם, האירוע שאנחנו נמצאים בו עכשיו הוא בלתי אורי-אורבכי בעליל. מה לאיש המבדח והחי הזה ולמקום שאליו נקראנו כולנו הערב.
במשך שלושים וחמש שנה אורי עדר והשקה את שדה הבור הגדול של הציונות הדתית והפך אותו מבקעה שוממה לגן פורח.
טביעות אצבעותיך אורי נמצאות בכל ארון ספרים, ברדיו ברכב, בארגז העיתונים, גם על שמשות המכוניות, עם "חברון מאז ולתמיד" ו"העם עם הגולן". בשנים האחרונות הן ניכרות היטב גם בממשלת ישראל, כי בעקשנות מחויכת ובחיוך עקשני גברת על מנוסים ממך ושחררת את הפקק הפוליטי של הציונות הדתית. הבאת אותה, את היפהפיה הנרדמת כפי שכינית אותה, אל כיכרות ההמונים ואל החדרים הסגורים שבהם מקבלים את ההחלטות. אנשים נטו לבלבל תמיד בין רכות הדיבור ונעימות הנפש לבין קשיחות המצפון. אורי התברך כל חייו גם במאור פנים וגם בעמוד שדרה. מגיש רדיו אמר לו פעם שהוא ממתוני הבית היהודי. זה שאני נחמד, אמר אורי, זה לא אומר שאני מתון.
בשמם של ילדי הציונות הדתית, אורי, דור גדול ועצום ורב עם כיפה סרוגה, אני רוצה להגיד לך תודה שגידלת וטיפחת אותנו כל השנים.
תודה שהוצאת במיוחד בשבילנו את עיתון הילדים אותיות, עם מדבקות ופרסים וסיפורים בהמשכים אבל בשפתנו שלנו.
תודה שהבאת לנו את גיבור הקומיקס אורי-און, הסופרמן הראשון עם כיפה סרוגה; את הכלב האמוני מוקצה, את משה או ש. תודה שהכרת לנו את סבא שלך שהיה רב. תודה על חרוזים שזר לא יבין: "אלוקים זה שם החיבה של השם, או כך לפחות אני מתרשם".
תודה שהיית שם, באולפנים, אחד מול שבעה תל אביבים חילונים, בשנים שבהם ציבור שלם צמא לשמוע בתקשורת הד לקולו שלו. תודה על ערוץ תכלת. תודה על הלחי השנייה, תודה על הנס שנקרא המילה האחרונה, נס שראוי שיישאר.
ובאופן אישי אני רוצה להודות לך אורי שהלכת איתי מאז שהייתי קטן, ומרחוק ומקרוב, בעין אוהבת עזרת והדרכת כל הדרך מעלה. אני זוכר שקראת לנו ערב אחד לביתך, כתבי גלצ צעירים וביקשת ממיכל להכין ארוחה כי נראינו לך רעבים. ותודה גם על המאמר "הטובים לתקשורת", שבלעדיו, בעצם, איש מאיתנו לא היה פה. תודה על קבוצת התמיכה לעיתונאים דתיים שחנכת ערב אחד על שולחן לארבעה בקפה הלל, והתפרקה לאחרונה כי האולם כבר צר מלהכיל את אוסף הכישרונות המתפקע שטיפחת ועודדת.
***
לפני שנתיים וחצי התקשרת אליי ערב אחד, קצת מחויך וקצת מבוהל, אחרי שמצאת את עצמך מאושפז בבית חולים בגלל זיהום במרפק שהסתבך. ואני חשבתי, שזה קצת מוזר ולא הוגן שאת המחלה הנוראה הזו שהחלה בזיהום במרפק חטף האדם היחיד בקריית הממשלה שאף פעם לא השתמש במרפקים שלו. ככה זה עם השילוב של עודף כישרון וגירעון חמור באגו.
מכל הרעיונות המשוגעים שהיית מעלה בשיחות שלנו, היה אחד שתמיד חזר. הצעת לפתוח בעיתון מדור של ביקורת לוויות. אחר כך שכללת את ההצעה לפורמט של תכנית רדיו מקאברית שלמה, הצעת לקרוא לה "ציפורי לילה מקוננות".
ובכן אורי, הנה מול עינינו ולצערנו הנורא, מתהווה הפיילוט לתכנית. ובגלל שאנחנו מכירים אותך אורי השתדלנו כולנו לוותר על שני הדברים השנואים עליך, השמאלץ והפאתוס, שמא נקבל ציון נמוך בביקורת.
אז רק אספר בדיחה של אורי: אדם אחד רואה ליצן בוכה. ליצן ליצן למה אתה עצוב, הוא שואל. אני לא עצוב, עונה הליצן. אני רק נח.
אנחנו ננוח כאן קצת ברשותך.
כולנו בניך, אורי.
רגע לפני שראובן אדלר הפך ליועץ האסטרטגי של המחנה הציוני, הוא היה עדיין משקיף מן הצד על מערכת הבחירות. המשקיף אדלר התלהב מהמוצר הדו-ראשי הזה הרבה פחות משהתלהב ממנו האסטרטג אדלר, עם צ'ק שבע-ספרתי.
אנשים ששוחחו איתו לאורך השבועות האחרונים שמעו ממנו תחזית פושרת למדי ביחס לסיכויי המיזם של הרצוג-ולבני. ליתר דיוק, 23-19 מנדטים. הוא חשב שהחיבור לבני-הרצוג אולי נכון, אבל הרוטציה היא אסון; שהיא משדרגת את עקומת המנדטים של הרשימה, אבל משנמכת את תדמיתו של המועמד. אל הניתוח הקר הזה התלוותה גם איבה חמימה למועמדת לבני. אדלר הריץ אותה כל הדרך אל ניצחון הפירוס על נתניהו ב-2009, וייעץ מאחורי הקלעים בכישלון של ששת המנדטים בבחירות האחרונות. הוא רחוק מלהתלהב ממנה.
ולפיכך, בחודש הקרוב לבני תעבור למדרון אחורי, בעוד שהרצוג ישים גז. תמונות מעודכנות של הקמפיין כבר מציגות אותו מביט אל מעל המצלמה, כשמאחוריו רקע כחול. אדלר הוא גרפיקאי. בפוזה דומה, עם צבע דומה, הוא כבר מיקם בעבר את שרון, אולמרט ולבני.
אבל יהיה כוכב אחר עד 17 במרס: בנימין נתניהו. הוא הלקוח העיקרי של אדלר, כבר 12 שנה. תמונתו הלא-מחמיאה באדום שחור, עם ציטוטים קטלניים, תהיה הכוכבת העיקרית. הסיבה המקצועית היא שאם ללקוח שלך יש תקרת זכוכית, הדרך לנצח היא להוריד את המתחרה. בעבר קמפיין הנגטיב של אדלר סייע להעביר קולות מהליכוד לליברמן, הפעם הנהנים יהיו כחלון (בזכות "תשע שנים של כלום")  ובנט ("ביבי נכשל בצוק איתן"). מה שלא עשה דו"ח המבקר ינסה המחנה הציוני להשלים.
הסיבה האישית יותר היא שאדלר מתעב את נתניהו עוד מהמילניום הקודם. בארגז הכלים שלו תמיד יהיה פטיש, והוא תמיד יהלום בנתניהו. בין אם מוכרחים, כמו ב-2009, ובין אם זה פוגע במסר, כמו ב-2006, כשאדלר לא זיהה בזמן סכנות כמו הגמלאים או ישראל ביתנו. הפעם זה משעשע במיוחד, בהתחשב בעובדה שחברת-בת של משרד אדלר-חומסקי, 'ליד', אחראית על תשדירי האינטרנט הפופולריים של ראש הממשלה. הליכוד, מנגד, אוהב להלום בלבני, בין אם צריך (2009) ובין אם לא ממש (כמו ב-2013, כשלא זיהה את סכנת לפיד). זו תהיה התגוששות מלוכלכת, מלאת רפש והשמצות. מישהו ייצא ממנה מנצח, רק שלא ברור כלל אם זה אחד משני הנצים.
 
הקול החרדי
"הם סגורים איתנו במיליון אחוז". 'הם' אלה החרדים, 'איתנו' זה עם הליכוד, והדובר הוא אחד משריה הבכירים של מפלגת השלטון.
חוזקו של הדבק בין נתניהו למפלגות החרדיות הוא אולי השאלה המכריעה ביותר של בחירות 2015: אם הליכוד סגור עם ש"ס ויהדות התורה, זה אומר שביום השחור ביותר הוא מגיע אל הנשיא עם 52 ממליצים, מספר שהרצוג יתקשה מאוד להתקרב אליו. אם לא, הכל פתוח.
כדי לדעת את התשובה, כדאי לחזור חודשיים וחצי אחורה, לימים שבהם המערכת הפוליטית כולה חיכתה למוצא פיו של מנהיג הציבור הליטאי, הרב שטיינמן. נתניהו ביקש לפטר את לפיד ולהקדים את הבחירות, אבל ביקש בתמורה התחייבות של החרדים להמליץ עליו לנשיא אחרי הבחירות. החרדים הכחישו קיום הבטחה כזו, אבל נתניהו – אדם זהיר מאוד – פיזר את הכנסת בכל זאת.
שבועיים אחר כך, הרב שטיינמן הורה לח"כיו שלא לשבת עם לפיד בכל ממשלה. זו הייתה התמורה לליכוד על ההליכה לבחירות. בלי לפיד והחרדים גם יחד, אין להרצוג קואליציה. זו נקודה שחשוב לזכור אחרי עוד מבול של סקרי סוף שבוע: נשיא המדינה הבהיר השבוע שלא יספור ממליצים, אלא יבדוק למי יש סיכוי להקים קואליציה. זה אומר, למשל, שגם אם באופן תיאורטי לפיד וליצמן ממליצים לנשיא על הרצוג, זה לא יקרב את ריבלין להמליץ עליו, אם השניים יבהירו שלא יישבו זה לצד זה.
בליכוד משוכנעים, כאמור, שכל הדיון הזה היפותטי. אותו שר בכיר הסביר שההכרזה החרדית תחכה לעשר ודקה בליל הבחירות, ממש כמו ב-2009, מסיבה פשוטה: יהדות התורה וש"ס אינן מעוניינות שהבחירות יהפכו – שוב – למשאל עם על גיוס, קצבאות ותחבורה בשבת. נוח להן שכולם מחזרים אחריהן.
במסגרת החיזורים האלה נפגש השבוע נתניהו במעונו הדולף עם עיתונאים חרדיים, והבטיח שיבטל את העיצומים הפליליים (מה שמעלה את השאלה: אם הוא כל כך בטוח בתמיכת החרדים, למה הוא מפזר הצהרות שיפגעו בו ברחוב החילוני? ממה הוא חושש). במקביל, הגיע יו"ר המחנה הציוני אל ביתו של הרב אדלשטיין מרמת השרון, מחשובי הרבנים בציבור החרדי. חבוש כיפה סרוגה דווקא, הוא טען בפני הרב שהעיצומים הפליליים על לומדי תורה הוכנסו לחוק באשמת הליכוד.
וישנה עוד אפשרות, שהחרדים מעדיפים במיוחד: ממשלת אחדות. נוח להם להיות הדבק בין שתי המפלגות הגדולות, בלי לחטוף יותר מדי משמאל ומימין, ועם נקמה מתוקה בדמות השלכת האחים לפיד ובנט אל האופוזיציה. בעייתם העיקרית היא שהאפשרות לחבר בין זוהיר בהלול ומירי רגב, יוסי יונה וציפי חוטובלי, הולכת ומתרחקת במהירות.
 
איפה עמונה שלנו
רגע לאחר השבעת הכנסת ה-19, בדקותיו הראשונות כמחוקק, שמע אורי אורבך על ח"כ טרי חדש שכבר פרסם הודעה מתלהמת נגד השמאל. הוא סימס לדוברו הנאמן אסי טלמון: "אתה רואה? כזה לא".
בשנתו הראשונה בכנסת אורבך חיפש בנרות את מה שהגדיר "העמונה שלנו", או במילים אחרות: מאבק פוליטי נזעם, כולל כל האיומים הקואליציוניים והבריקדות, אבל לא בנושאים המידיים, האוטומטיים, שאפיינו את הימין כל השנים. הוא האמין בעומק לבו וגם הבין פוליטית שהציונות הדתית תהיה בבעיה חמורה אם לא תעסוק בעוד נושאים חוץ מההתיישבות, מחבלים כלואים ואבו-מאזן. סיסמת הבחירות שהציע למפלגה ב-2009 הייתה "דתיים נורמליים".
את העמונה הגדולה הוא לא מצא, אבל בהחלט תפס כמה מאחזים: אורבך דחף בכל הכוח לתמיכה ברב דוד סתיו לתפקיד הרב הראשי, בראובן ריבלין לנשיא ובניר ברקת לראשות העירייה, כל אלה בניגוד לאינטרס הפוליטי של המפלגה, אבל בהתאם לאינטרס הציבורי. הוא פעל לשילוב של עוד גורמים ממרכז המפה, למשל הרב חיים אמסלם, בבית היהודי;  קידם הקמת מעליות שבת בבניינים משותפים לדתיים וחילונים; והיה אחד הח"כים הבודדים, לצד שלי יחימוביץ', שנלחם בוועדת הכספים בהטבות מס משונות לטייקונים, שיד נעלמה הניחה על שולחן הוועדה.
העיסוק האותנטי בנושאים יהודיים או חברתיים (ואורבך היה איש שמאל חברתי, בניגוד לקפיטליזם הנלהב שמאפיין את רוב עמיתיו לסיעה) הוא אחד המרכיבים המרכזיים שחסר עכשיו למפלגתו המיותמת, בקרב האכזרי שהתרגש עליה פתאום מול נתניהו. אפשר לנחש שאם אורבך היה יושב עכשיו בישיבות הקמפיין הוא היה מציע לדרוש את משרד החינוך במקום המשרד לביטחון הפנים, ואת משרד התרבות במקום את משרד הדתות. הנה תובנה שהוא היה מאמץ: זה לא מקרה שלמפלגה הגדולה והמוצלחת קוראים "הבית היהודי", ולזו שמגמגמת כבר שנים קוראים "האיחוד הלאומי".
פוליטיקה היא גם עניין של טמפרטורה. אורבך, יהודי בשלייקעס, התחבר לבנט ושקד המגניבים והמעודכנים, אף שבאורחותיו וגילו היה אולי קרוב יותר לאורלב והרשקוביץ. זה קרה בגלל שהוא לא האמין אף פעם בפוליטיקה פורמלית של נאומים נמלצים וסיסמאות. מותר לנחש שהוא לא היה משתגע על העצבנות והנרגנות שראש מפלגתו אימץ כמדיניות עם פרוץ הבחירות האחרונות: מ"אחים שלי" ל"די כבר", מכתבות פרופיל חביבות לתביעות דיבה וחילופי צעקות באולפנים. למה הם כל כך עצבניים, היה תמה. באורבכית, הוא היה ממליץ למפלגה שלו לחזור לעשות פוליטיקה בדרכי נועם, לא בדרכי נוהם.
החג הבא עלינו לטובה הוא פורים, ו-12 יום אחריו יגיע יום כיפור. יום כיפור של הכתבים הפוליטיים כמובן.
אז רגע לפני שהקשקוש הזה שוב תופס גובה, חשוב להבהיר משהו:
לפרשן הפוליטי יש כל מיני תפקידים, ניבוי הצבעתם של 5,600,000 ישראלים ממש איננו אחד מהם. כתב פוליטי הוא לא סוציולוג, גם לא פסיכולוג ואפילו לא סוקר. התפקיד שלו הוא להסביר ולחשוף מה עושים הפוליטיקאים בהווה, להזכיר מה חשבו בעבר, ממש לא לנבא איך יצביעו הישראלים בעתיד.
רק שוטה מוחלט יסתכן בלנבא על איזה צד יקומו אזרחי ישראל ב-17.3. פרשן טוב צריך להסביר כמה מנדטים צריך נתניהו כדי להרכיב ממשלה, האם הרצוג יכול לבנות קואליציה ומדוע כחלון נמנע מלהמליץ על מועמד. הוא צריך לתת לציבור את המידע המלא, אחרי שנוקה מערימות הרפש והספינים. זה התפקיד ולא אחר. צום קל שיהיה.
בכל מסע בחירות מגיע הרגע הקבוע הזה שבו, בבעיטת וולה אדירה, נתניהו בועט בדלי מלא החלב. האם עשרת הימים האחרונים היו הרגע הזה? עד אז, הכול עבד לנתניהו. כולם חשבו שהוא כבד ומיושן, אבל הוא הפתיע בסרטונים סאטיריים ששברו את האינטרנט; במקום שבנט ייקח לו את החילונים, הוא גנב לבנט את הדתיים-לאומיים; במקום שליברמן יסחט אותו, הוא סחט מליברמן התחייבות לשבת בממשלת ימין.
אבל אז התחילו עשרת הימים הנוראים של הליכוד. וכולם, כמובן, תוצרת בית: זה החל בסרטון המחריד, המרי-אנטואנטי משהו, של מושיק גלאמין במעון בבלפור. המשיך במתקפה המשונה, חסרת הפרופורציות, על מני נפתלי, ובשיגורם של הדוד-שמרונים אל האולפנים. אחר כך הגיע תור הדרישה חסרת-הסיכוי לגנוז את דו"ח הדיור, יומיים של פסטיבל בחסות מבקר המדינה, חקירה פלילית על בקבוקים, חשמלאים בקיסריה וגם זו רשימה חלקית.
סקרי דעת הקהל, כשוך הסערה, מלמדים על כשני מנדטים – 65 אלף איש – שנטשו את הליכוד; ועוד כמספר הזה מצביעים שהחליטו לפי שעה ללכת לקניון ביום הבחירות. הפסימיסטים בליכוד יגידו שהמגמה רעה מאוד. האופטימיסטים יגידו שהרע מכול כבר מאחורי נתניהו. והריאליסטים ימתינו לנאום נתניהו בוושינגטון. בסוף השבוע הבא אפשר יהיה לדעת לאן כל זה הולך. אפשר להניח בסבירות גבוהה שגם אם יזכה בבחירות צפויה לנתניהו שנה רעה ומרה: עם קואליציה ימנית מצומקת, עתירת אויבים, או ממשלת רוטציה מסוכסכת; עם ניידות משטרה בפתח משכנו בבלפור.
נתניהו משוכנע, גם עכשיו, שהוא הדבר הטוב ביותר שקרה לימין. שהוא חזק מסך מפלגתו, מסך מחנהו. מי אם לא אני יעמוד מול האמריקנים, מול ההסכם הנורא שנרקם עם האיראנים, אמר השבוע למי שאמר ברכב, בדרכו חזרה מכינוס במעלה-אדומים. גם מבעד לקשיי הקליטה הסלולריים אפשר היה לשמוע שהוא עצבני. נתניהו מתפוצץ כשהוא מקבל את הדיווחים על הנעשה בשיחות הגרעין בווינה, ואחר כך את התמלילים של מהדורות החדשות על מני נפתלי. הוא משוכנע שהתקשורת מסממת את העם באותו להט שבו כמה עיתונאים משוכנעים שהוא מסמם את העם בצנטריפוגות פרסיות. בלעדיי, הוא משוכנע, תקום כאן ממשלה שתכשיר כניעה אמריקנית לאיראנים.
אבל הגרעין האיראני לא מטריד כל כך את בוחרי הליכוד, ולכן, כשיעמוד בשבוע הבא על במת הקונגרס, מול קרחות ביציע הדמוקרטי שלשמאלו, נתניהו יצטרך לשאת את נאום חייו. הוא יצטרך לטלטל את הישראלים באופן כזה שישכיח מהם את הדיור, את טיפות האף ואת כל שאר הפרשות. אחרת, גם הנסיעה לוושינגטון שבה תלה כל כך הרבה תקוות עוד עשויה להתהפך על ראשו. יש לו ממוצאי שבת עד רביעי, ארבעה ימים (ועוד חמש דקות), ארבע כותרות ראשיות, לשנות את הכיוון של מערכת הבחירות.
 
הרצוג חושש לסיים כמו ברק
נניח שהמחנה הציוני יזכה בבחירות האלה לניצחון מוחץ על הליכוד, 6-5 מנדטים הפרש. נדמיין בראש את החגיגות בכיכר רבין; את פקקי השמפניות טסים במטה; את נאומי הניצחון של לבני והרצוג; את נתניהו פורש שלא על מנת לחזור. כל זה טוב ויפה, אבל איך יוצאת מזה קואליציה?
התקדים הרלוונטי ביותר מבחינתו של הרצוג הוא זה של אהוד ברק ב-1999, וזה אינו תקדים מעודד מבחינתו. בניגוד ליו"ר המחנה הציוני, בבוקר שאחרי הניצחון המכריע (26-19 על הליכוד) ברק לא היה צריך לקושש קואליציות אצל הנשיא, כי זכה בבחירות הישירות לראשות הממשלה. אבל בבואו להרכיב ממשלה, הוא גילה כנסת חדשה מפוצלת ומסוכסכת, כמו זו שתיבחר כנראה בעוד שבועיים: כנסת עם מרצ לוחמנית ועם לפיד (האבא), עם מפלגת מרכז בראשות שר שעזב את הליכוד בגלל נתניהו; עם מפלגות חרדיות חזקות ותאבות שלטון. לאהוד ברק לקח כמעט חודשיים תמימים להרכיב קואליציה, פרק זמן ארוך בהרבה מזה שנדרש לה כדי להתפרק. ש"ס ומרצ לא חדלו להתקוטט: מרצ עזבה לטובת השלום, ש"ס עזבה בגלל תהליך השלום. מקואליציה של יותר משבעים ח"כים, נותרו לברק אחרי שנה 30 ח"כים בלבד.
הרצוג לא זקוק לתזכורת הזו. הוא היה מזכיר הממשלה ההיא. במשך חודשיים תמימים ניסה בכל כוחו לפתור את המשבר הקואליציוני המטופש בתולדות ישראל, משבר העברת המשחן בשבת. החומרים שמהם הוא נדרש להכין את התבשיל הזה הם חומרים רדיואקטיביים. בקיצור: אם לא תהיה התרסקות רבתי של גוש נתניהו-בנט-ישי, הוא יוכל להגיע לראשות הממשלה רק באמצעות רוטציה. אין לו דרך אחרת לרבע את מעגל הקסמים שכולל את ליברמן ומרצ, החרדים ולפיד, כחלון וטיבי.
את עיקר תקוותו תולה הרצוג בחרדים. הוא מאמין שקשריו הטובים, ייחוסו המשפחתי וכישוריו הפוליטיים יאפשרו להושיב אותם בממשלתו. השבוע, חבוש כיפה סרוגה, הוא פקד את השמחה המשפחתית של יעקב ליצמן, גדול תומכיו של נתניהו במפלגות החרדיות.
ספק אם ליצמן הוא הבעיה של המחנה הציוני. הנה עוד תזכורת מהמילניום הקודם: רגע לפני שנטרקה מאחוריו הדלת הכבדה של כלא מעשיהו, כשרבבות תומכיו מלווים אותו, אריה דרעי בחר להגיד משפט אחד: "אני גם רוצה לבקש מחילה סליחה וכפרה ממורנו ורבנו זקן ראשי הישיבות הרב אליעזר מנחם שך שהשם ישמרהו ויחייהו ויאריך ימיו על הצער שגרמתי לו, על הדמעות שגרמתי לו, על כל זה אני מבקש ממנו אנא, בשוגג בלי כוונה, מחל לי סלח לי וכפר לי". דרעי התכוון להחלטת ש"ס להיכנס לממשלת רבין למרות התנגדותו העזה של הרב שך. זו הטראומה המכוננת של דרעי. החבירה לשמאל הייתה, בעיניו, סיבת נפילתו.
ולכן, קשה להאמין שדרעי יחלום להיכנס שוב לבד לממשלת עבודה-מרצ. ישי יגנוב לו את הרחוב הספרדי הימני, הרבנים האשכנזים יעשו שמות במעמדו. יותר משהם רוצים את הליכוד הם מסתייגים מהשמאל, ועוד יותר מזה עוינים את ציפי לבני, שאותה הם מזהים עם חקיקה חילונית מוצהרת. ובלעדיהם, גם איבתו העזה של דרעי לנתניהו לא תגרום לו לסכן הכול בשביל ממשלה רעועה.
ובכל זאת, לנתניהו יש סיבה לדאגה מהעובדה שעד לרגע זה, שמונה-עשר יום לפני הבחירות, אין לו יותר מ-40 ממליצים בטוחים לנשיא. כחלון, דרעי, ליברמן וליצמן פלירטטו עם התמיכה בממשלת ימין אבל איש מהם לא התחייב על כך במפורש, למרות מחירים אלקטורליים שחלקם משלם על כך. הם עוד לא ויתרו על החלום להשתתף במכרז של המדינה, על מדרגות בית הנשיא.
 
האלגוריתם קובע: כולם חושבים כמוני
התופעה הבולטת של בחירות 2015 עד עתה היא תהליך ההתקשות שעבר על הבוחר הישראלי: הוא יכול להרשות לעצמו להתלבט בין נתניהו לבנט, או בין הרצוג ללפיד, או בין אחד מהם לבין היעדרות מהקלפי, אבל כמעט שאין נדידה בין הגושים.
ארד אקיקוס, מומחה לרשתות חברתיות, מציע הסבר מאלף לתופעה הזו, וגם הפעם הכול באשמת מארק צוקרברג. האלגוריתם של פייסבוק מזהה את העדפותיו של הגולש ומספק לו מה שהוא אוהב לראות. עשית לייק לסרטון של חתולים חמודים? הפיד שלך יתמלא בחתולים מכל צבע. עוקב באדיקות אחר ידידה מהאוניברסיטה? פייסבוק יעדכן אותך על כל תמונה שהיא מעלה.
דבר דומה קורה גם במונחים פוליטיים. פייסבוק מקפידה מאוד להעלים מעין הגולש פוסטים שהוא לא מסכים איתם. אם אתה גר בהתנחלות ותומך ביד קשה נגד חמאס, רוב הסיכויים שהרשת תעלים מעיניך את הפוסט השמאלני הנוקב שהעלה חברך מהצבא. ובקיצור: משיקולים כלכליים של המיליארדר הגאון, כולנו מתבצרים בעמדתנו ואפילו לא יודעים למה. מי שלא מאמין מוזמן להתקשר לתומך מרצ הקרוב למקום מגוריו, רק כדי לשמוע ממנו שכו-לם מצביעים זהבה גלאון.
תומכי תיאוריית המהפך המתקרב יאמרו: בסופו של השבוע הטוב ביותר בקמפיין של נתניהו, כשכולם מדברים רק על איראן ועל מחיאות הכפיים בקונגרס, כשהרצוג החיוור שוגה בעזה, מצהיר שאין לו מושג על הגרעין ובאופן כללי הולך לאיבוד; כשכחלון ולפיד לא רלבנטיים; בסופו של השבוע הזה הליכוד בקושי מצליח להשתוות למחנה הציוני. מכאן זה רק ילך ויידרדר.
תומכי תיאוריית ניצחון הימין יאמרו כך: אחרי שבועות של כתישה אכזרית, אחרי שני דו"חות מבקר איומים, בעיתוי אסטרטגי, אחרי בדיקות, בקבוקים, שטיחים וחקירה, נתניהו הצליח להפוך את המגמה. לראשונה זה זמן רב הליכוד לא יורד אלא עולה, הפער מהרצוג בהתאמה לראשות הממשלה מתרחב, לא מצטמצם. מכאן זה רק ילך וישתפר.
כמובן שלאיש אין מושג ירוק איזו מהתיאוריות נכונה. העניין הוא, שאשפתן של שתי המפלגות הגדולות (לפעמים אשפה במובן העדכני יותר של המילה) כבר ריקה מחיצים: המסע האכזרי, האישי, נגד נתניהו, הגיע כנראה לרגע השיא שלו בדו"חות, אבל אחרי החלטת ויינשטיין לא לחקור את נתניהו אישית, זה מאחורינו; נתניהו כבר אחרי רגע השיא של הנאום בקונגרס, ואיראן לא תישאר אתו בשבוע הבא.
על מה ידברו בשבוע הבא? אם לנתניהו יש אומץ, כתעודת ביטוח הוא צריך להודיע על הגעה לעימות מול הרצוג בשלישי הבא. בראשון ידברו על הסכמתו, בשני יתכוננו לעימות, בשלישי הוא ישודר, ברביעי ינותח עד זרא – והנה נגמרה מערכת הבחירות. זה צעד כל כך הגיוני מבחינתו של נתניהו, עד שאפשר להיות די בטוח שהוא לא ינקוט בו.
ציר האחים החדש
המילים החשובות ביותר בהכרזה של אריה דרעי על תמיכה בנתניהו היו דווקא השלוש שקדמו לה: "אין מה לעשות", אמר יו"ר ש"ס, ונאנח. תוהה בוודאי איך כל שונאיו של ראש הממשלה נאלצים ללכת לקנוסה ולהצהיר על תמיכה בו, מלחץ הרחוב. קודם בנט, אחר כך ליברמן, עכשיו הוא.
האם כחלון הבא בתור? מי שחושד שמתקרבים לסיכום כזה יכול להיאחז בהימנעות העיקשת של נתניהו לתקוף את "כולנו". ההחלטה הזו מנוגדת כל כך לאינטרס האלקטורלי שלו, עד שאפשר לחשוב שהיא תואמת אינטרס פוליטי ביום שאחרי.
המתנה שהעניק דרעי לנתניהו חשובה משתי סיבות: הראשונה, היא מעניקה לו יתרון חשוב בגזרת הממליצים. נתניהו ניצב בסוף השבוע האחרון בפני איום חמור: גם הפסד בקרב על הרשימה הגדולה, וגם הפסד בקרב הממליצים הוודאיים. השילוב מחנ"צ-מרצ-לפיד זכה לקצת יותר מ-40 מנדטים, בעוד שהשילוב נתניהו-בנט-ישי זכה לקצת פחות מ-40.
במצב כזה, אם החרדים, ליברמן וכחלון היו יושבים על הגדר – הרכבת הממשלה הייתה הולכת כנראה להרצוג. כשדרעי מתחייב להמליץ על נתניהו הוא קובע למעשה שלהרצוג יהיו יותר ממליצים רק אם ליברמן וכחלון ימליצו עליו אקטיבית, לא די בשתיקה צופנת סוד בסלון של ריבלין.
הסיבה השנייה היא שההתחייבות להמליץ על נתניהו, גם אם הגיעה במשיכת כתף ואחרי לחץ כבד מהרחוב, פורמת ציר אחים חדש, ציר ליברמן-כחלון-דרעי, שיכול היה לכפות על נתניהו רוטציה.
ועדיין, אפשר לתהות אם להאמין ליו"ר ש"ס, מי שבשנה האחרונה כבר הכתיר את הרצוג, פרש מהפוליטיקה שלא על מנת לחזור ובסוף חזר גם חזר משתי ההצהרות. לזבולון המר המנוח מיוחסת האמירה: "הבטחתי שאשב עם הליכוד בקואליציה, אבל לא הבטחתי שאשב איתו באופוזיציה". דרעי אולי ינסה לתרגל אותה בקרוב.
