סיעת כולנו מתפרקת לגורמים, והדילמה של כחלון גוברת
מנדלבליט נגד אלשיך והימין הליכודי נגד הימין הסרוג
המתנה שקיבל נתניהו מטראמפ תשכיח את חוק המתנות?
כשכל אחד בקואליציה עושה לעצמו שבת
תחקיר: תעשיית השחיתות הפוליטית של דני דנון
ויצא יעקב: התפטרות ליצמן היא עוד סימן שמשהו רע עובר על הימין
הטעות שעליה השמאל לא יסלח לגבאי: הסכים עם נתניהו
תקציב ל-2019 או בחירות ב-2018? הכרעה בקרוב
חמישה חוקרים פרטיים בעקבות נתניהו: פרטים חדשים על פרשת הריגול הפוליטי
שומרי הסף: אברמוביץ' וסגל עם המפכ"ל והיועמ"ש לקראת ההכרעות בתיק נתניהו

ביום ראשון, בעוד שבועיים, ימריא ראש הממשלה לביקור ממלכתי בהודו. המלצות המשטרה, יש להניח, לא תפורסמנה בעוד הוא סוקר משמר כבוד בניו דלהי. או שנתניהו ייאלץ לנהל משבר ענק מתת היבשת, או שייאלץ להיערך אליו משם. האם כשישוב מהודו כבר לא תהיה לו ממשלה?
מחזיק תיק כחלון בלשכת ראש הממשלה הוא יואב הורביץ. הוא נשלח עם משימה אחת: להשאיר את כולנו בקואליציה ויהי מה. הערכת המודיעין שהוא שב איתה היא שכולנו לא תעזוב את הממשלה. השבוע האחרון עשה לו טוב: "הפגנת הימין" נגדו הביאה מספר דל של מפגינים, פרשת הגיליוטינה סיבכה את הפגנת רוטשילד, הציונות הדתית התייצבה לימינו כמעט במלואה כולל שורת רבנים שקיטרו אבל התייצבו בהרכב מלא להביע תמיכה, וליאור חורב סיבך את המפכ"ל בעוד התבטאות אומללה.
אבל נתניהו עדיין מודאג.
הסיבה היא ששר האוצר, כדרכו, מפזר רמזים סותרים. מצד אחד, הוא מוכיח במעשים שהוא מעוניין להישאר בממשלה. הוא מיהר להכחיש ידיעות על התנגדות לחוק הלאום כשהבין את הפוטנציאל הנפיץ של העניין, ותקציב המדינה המשיך לדהור גם השבוע בדרך לאישור. מצד שני, לכחלון נוח מאוד, למשל, ענן השמועות על מגעים קרבים לחבירה עם לפיד, כדי להלחיץ את נתניהו. שותפיו לקואליציה גם מתרשמים שהדבר נועד לחזק אותו לקראת דיוני התקציב, שבהם, כדרכם של שרי אוצר, הוא מוצא את עצמו עם מעט כסף והרבה התחייבויות. עם מישהו שצועק "אני הולך" כדרכם של מוכרי הקרטיבים, לא מתעסקים. גם מצידו של לפיד מתרומם ענן ספקולציות, על כך שהוא גמר אומר לא לשבת יותר באופוזיציה. המסר ברור: בכל מקרה תקום אחרי הבחירות הקרובות ממשלת לפיד-ליכוד, או ליכוד-לפיד. כדאי לך, כחלון, לחבור אלינו פן תקבל לכל היותר את תיק איכות הסביבה. כחלון, בניגוד למה שרבים חושבים, מעוניין יום אחד להיות ראש ממשלת ישראל. הוא לא יסכים לחבור ללפיד בלי רוטציה (שאיננה מקובלת כלל על יו"ר יש עתיד, גם לאור ניסיון העבר העגום עם לבני והרצוג וגם לאור הסקרים). אפילו אם תהיה לו כזו, גט כריתות לימין אינו דבר של מה בכך למי שצמח בליכוד ותמיד הקפיד לשמור עם אנשיו על קשרים טובים.  
לשכת היועץ המשפטי לממשלה היא אחד המקומות הממודרים במדינה. במשך חודשים ארוכים עסקה כל התקשורת הישראלית בניחושים פרועים במה עוסקים תיקי נתניהו, אבל אפילו רמז קלוש להקלטות מוזס או סיגרי מילצ'ן לא דלף מכיוון המעגל הפנימי של מנדלבליט. אפשר להניח, לפיכך, שעם תום פסטיבל ההמלצות תשתרר דממה ממושכת בכל הנוגע לחקירות 1000 ו-2000. זה אחד המסרים שמעביר נתניהו לכחלון, במישרין אבל בעיקר בעקיפין: אם תישאר בממשלה תחטוף מקלחת קרה (או בעצם אש וגופרית) מהתקשורת, אבל כעבור כמה ימים סדר היום יתחלף ותוכל לחזור לנושאים היקרים לליבך בשנה וחצי הקרובות.
הסיפור הגדול של השבועות האחרונים הוא התפרקותה למעשה של סיעת כולנו. השר יואב גלנט מנהל מסע פריימריז לכל דבר בליכוד, השר אלי כהן פועל באותו אופן ומתכתש במסרונים עם מנכ"ל המשרד של כחלון, ומייקל אורן משמש כדובר של נתניהו לתקשורת הזרה. באותו המזמן שלושה חברי כנסת מכולנו מגיעים להפגנה נגד נתניהו, ושתיים מהן, רחל עזריה ומרב בן ארי מפרות את המשמעת הקואליציונית בלי לטרוח לקבל אישור מכחלון. אלי אללוף, שמסתובב בכנסת ממורמר ומתוסכל, ביצע השבוע עבירה שבכולנו דינה הוא מוות פוליטי והביע תמיכה באבי גבאי לראשות הממשלה. כולנו איננה מפלגה של איש אחד, אלא אוסף של עשר סיעות יחיד. אדם שמפלגתו מתפרקת לו בין הידיים עשוי להחליט שעדיף לו להישאר בקואליציה כי כלום לא מחכה לו בחוץ, או לחלופין לשלוח את כולם הביתה ולבחור לעצמו סיעה צייתנית יותר. "רובכם לא תהיו פה", הזהיר את חברי סיעתו השבוע כשדרש מהם לחדול קשקשת ברשת, ולא ברור אם זה היה איום או הבעת תקווה.
 
צעד תימני לאחור
תימהון מלווה בשעשוע ליווה את הפיליבסטר השבוע על חוק ההמלצות. למשיכת זמן הייתה פעם משמעות כאשר תוקפו של חוק עמס לפוג ומשיכת זמן הייתה מונעת את חידושו. הסיבה נעלמה זה מכבר, אבל הטקס עודנו כאן. זו לא אשמתה של האופוזיציה, שאין לה שום כלי לנצח הצבעות; זו אשמתה של הכנסת, שלא משכילה להתחדש.
בזה אחר זה גוועים הכלים הפרלמנטריים של המאה ה-20, מתים אך מוסיפים ללכת. הצעות האי אמון, שכילו אלפי ימי שני במרוצת השנים, צומצמו לפעם בחודש לאחר שהתברר סופית שאין טעם לבזבז זמן יקר על אירוע שהפיל ממשלה רק פעם אחת, לפני כמעט שלושים שנה. הצעות לסדר גם הן אירוע שחלף זמנו בעידן שבו עד שהן נדונות סדר היום הלאומי כבר התחלף שלוש פעמים. גם מהומת הקיזוז של ח"כ אילן גילאון עם השר החולה דוד אזולאי מלפני שבועיים נראית מיותרת לגמרי. לא כי סיוע לחבר במצוקה הוא דבר רע, אלא כי עצם הדרישה להגיע להצבעה נראית קצת ארכאית בעולם שבו כבר אין כרכרות ודיליז'נסים. למה בממשלה אפשר להפקיד הצבעה ובכנסת לא? האם ארבעים אלף בוחריו של חבר כנסת צריכים להפסיד רק כי נתקע בפקק או אושפז לשבוע?
שלל המוסדות הפרלמנטריים האלה נראים כמסורת מיושנת של מועדון סגור עם כללים מאובנים, משהו כמו כינוס של ותיקי הבונים החופשיים. מילא הכלים, אבל מה עם נושאיהם? כדאי לזכור שממש עד המחאה החברתית גם הכניסה בשערי הכנסת הייתה שמורה לחבורה די הומוגנית של גברים אשכנזים בגיל העמידה פלוס, רצוי עם תואר עורך דין או דרגות במיל' על הכתפיים. אוהבים להזדעזע מחברי כנסת כמו אורן חזן, או בזמנו שרון גל, ומהדרך ה"לא פרלמנטרית" שבה הם נוהגים, אבל האמת היא שרובנו לא פרלמנטרים. לא במקרה המנהיגים שנבחרים מסביב לעולם הם מעין פוליטיקה ללא פוליטיקאים, כמו סבון ללא סבון או קפה בלי קפאין. בצרפת נבחר בן 39 שהתחתן עם מורתו ובאוסטריה רווק בן 31, בבריטניה עומד להפוך לראש ממשלה קשיש נרגן עם עמדות בלתי נסבלות ובאמריקה יושב בבית הלבן דונלד טראמפ. רוח התקופה היא עייפות מפוליטיקה על סט מנהגיה המיושן. בטח כשהעייפות הזו נמשכת על פני שני לילות ללא שינה, עם מגילת איכה בטעם תימני.
רוחות חורף צוננות נושבות לאחרונה בין לשכת היועץ המשפטי לממשלה ולשכתו של מפכ"ל המשטרה. אתמול ניתנה לכך עדות נדירה. בבוקר פרסם "ידיעות אחרונות" מידע מעניין שממנו עלה חשד שעד המדינה מיקי גנור ניסה לשחד את שר האנרגיה יובל שטייניץ באמצעות תרומות פיקטיבות בפריימריז. גורמים במשטרה שצוטטו בידיעה העריכו כי "לא יהיה מנוס מלזמן את השר לחקירה באזהרה".
מנדלבליט רתח. "לא חל כל שינוי בעניינו של השר", מסר דובר משרד המשפטים, ואז הוסיף רמז עבה כתיק חקירה: "בכל מקרה, ההחלטה תהיה של היועץ המשפטי לממשלה, ולא של המפכ"ל".
תרגום לעברית: בלשכת היועץ סבורים שרוני אלשיך ואנשיו מעוניינים להפעיל על מנדלבליט לחצים פסולים באמצעות הדלפות כדי להביא לחקירתו של השר. היועץ זקף גבה כשהמפכ"ל בישר לפני שנה על סיומה הקרב של החקירה. הוא התפלא מאוד לפני שבועיים כשהמפכ"ל נעמד על רגליו האחוריות – בניגוד לעמדת הפרקליטות – לחקור את יו"ר הקואליציה דוד ביטן דווקא בעיתוי הנפיץ של יום לפני ההצבעה המתוכננת על חוק ההמלצות. כשקרא בעיתון על שטייניץ, זה כבר היה יותר מדי.
הכול בסוף מוליך לנתניהו: היועץ המשפטי לממשלה מודע עד כאב לדילמה האכזרית שתונח לפתחו בחודשיים הקרובים. אוי לו מסגירת תיק המתנות ואוי לו אם יעמיד לדין. הוא מבין עד כמה גבולי התיק מבחינה משפטית ועד כמה, מאידך, סגירתו תהיה בעייתית מבחינה ציבורית. הדבר האחרון שהוא רוצה זה אוסף הדלפות מכוון שנועד לכלוא אותו אל מסלול קורלס של העמדה לדין. ויש עוד משהו: מפכ"ל המשטרה השתכנע עד תום בצדקת גרסתו של ניצב רוני ריטמן, שלפיה הוא הסתבך בפרשת הטרדה מינית בגלל חוקרים פרטיים ששיגרו אליו גורמים עלומים בסביבת ראש הממשלה. ריטמן אמר זאת במפורש בעדותו במח"ש, אלשיך מספר זאת בשיחות סגורות החל מיוני אשתקד ועד עצם היום הזה.
אלה דברים מטלטלים. אם המפכ"ל סבור שמקורבים לנתניהו שכרו חוקרים פרטיים על שוטרים, זה אירוע שפרשת ווטרגייט מחווירה לידו, לא כל שכן תיקי 1000 ו-2000. אז איפה החקירה הפלילית בפרשה? ואם לא, האין זה מדאיג שצמרת המשטרה עסוקה בהפצת תיאוריות קונספירציה סטייל הפגנות פתח-תקווה? בכירים במשטרה שנשאלו על כך רמזו שהיועץ המשפטי לממשלה לא אישר או לא היה מאשר חקירה כזו. בפרקליטות, כמובן, משוכנעים שמדובר בהבלים מוחלטים. היועץ המשפטי לממשלה נלחם ציבורית כדי שהמשטרה תוכל להמשיך למסור לו את המלצותיה, אבל נראה שגם הוא מתקרב לשלב שבו מתחשק לו לספק למשטרה המלצה להרגיע בדחיפות.
הימין החדש
שנה וחצי אחרי פרוץ חקירות נתניהו, הרוב המכריע של מחנה הימין עדיין עומד מאחורי ראש הממשלה. הגוש מתכרסם מעט אבל אחוזי התמיכה בנתניהו נותרים, בגדול, כשהיו.
למעט חריג אחד: בניגוד למה שאפשר היה אולי לחשוב, הביקורת על ראש הממשלה לא מגיעות ממה שנהוג לכנות "הימין הרך", אלא מלב המחנה, הציבור הדתי לאומי. שלושים משלושים חברי הכנסת של הליכוד הולכים עם ראש הממשלה, סיעת כולנו שומרת על הקואליציה שלו, אבל בזה אחר זה מתייצבים עיתונאים ואנשי ציבור מהאגף האידיאולוגי של ההתיישבות (קלמן ליבסקינד, נדב העצני, ישראל הראל, הרב יובל שרלו) נגד התנהלות נתניהו. הדיון הער מתמקד בשאלה אם זו קריאה לטוהר המחנה או טהרנות, הבעת אומץ לב או ריקוד מה יפית סוער.
הדיון המעניין יותר הוא השאלה אם מתפתחים כאן שני מחנות ימין. רגע אחרי ששושלת בוש ירדה מבימת ההיסטוריה, המפלגה הרפובליקנית השתנתה לעד. מסיבת התה השמידה דור אחד של הממסד, וטראמפ – את מה שנשאר. הימין האמריקני החדש אינו צמוד לאידיאולוגיות הכלכליות והדתיות של הימין הישן. הוא זועם על מי שגנבו לו את המדינה, ומבחינתו חלק מהגנבים יושבים גם באגף השמרני. מי שקורא סקרים יופתע לראות כמה מבוחרי הליכוד אינם רואים עצמם מחויבים לסדר יום שמרני מבחינה דתית, וימני מבחינה מדינית.
האם אחרי עידן נתניהו זה מה שיקרה גם פה? והאם הציונות הדתית היא הממסד הישן שייבעט בידי מסיבת התה הישראלית? אירועי השבוע האחרון מעוררים את התחושה שהעימות הגדול בימין ממתין אחר הדלת. באופן מוזר, מי שבעצם שלטונו מעכב את התפרקות הימין לרסיסים הוא דווקא נתניהו, שעומד בלב ההתכתשות.
עוד טרם כבו האורות במסגד אל אקצה שלשום כבר הועלתה תיאוריית הקשר שלפיה נאומו של נשיא ארצות הברית טראמפ נועד לחלץ את ראש הממשלה נתניהו ממצוקותיו הפליליות. מילא האמירה שלישראל אין מדיניות חוץ, רק מדיניות פנים. האם גם לאמריקה יש רק מדיניות פנים-ישראלית?
נאומו המכונן של טראמפ נולד בשדות האוונגליזם האמריקני, זה שמתגורר בערים וכפרים בארה״ב עם שמות תנ״כיים (כולל חמישים ״ירושלים״). שגרירם לבית הלבן היה סגן הנשיא מייק פנס, אולי האדם הפרו ישראלי ביותר שישב אי פעם בבית הלבן. הבסיס הנלהב של בוחרי טראמפ רצה בצעד הזה, ומי שמחפש עוד כהונה לא ירצ לאכזב אותם.
יועצו לשעבר של נתניהו, רן ברץ, הסביר היטב בפוסט מנומק בפייסבוק מדוע נאום על ירושלים הוא סמל בלתי נחוץ, בטח בהשוואה למה שאנחנו באמת רוצים מארה״ב: סיוע אקטיבי להרחקת איראן, נטרול האיום הגרעיני, פגיעה בחיזבאללה והחלטות כלכליות דרמטיות.
שתיקתו הכמעט מוחלטת של נתניהו מעלה את השאלה אם היא כהודאה בצדקת דוברו לשעבר, או החלטה מחושבת לפעול בכל הכוח מאחורי הקלעים. כרביזיוניסט, נתניהו מאמין גדול במילים והצהרות בינלאומיות. הוא מאמין, בניגוד למתנחלים והמפאיניקים, שהגבול לא נקבע בידי המחרשה והמאחז אלא בהסכמים והסכמות.
אבל מאידך, בסיבובים הקודמים מאז בחירת טראמפ נראה היה שנתניהו לא פעל במיוחד למען המהלך. שלדון שורר, נציג המפלגה הרפובליקנית בישראל, הדהים לפני כשנה כשהסביר שהעברת השגרירות לירושלים נמנעה בגלל בקשה מירושלים. נתניהו עצמו סיפר השבוע לחברי ועדת החוץ והביטחון שהכרזה כזו עשויה להוביל להסלמה בטחונית, לא בדיוק פיזור קונפטי על מסיבתה של בירת ישראל.
ומאידך, לשכת ראש הממשלה הייתה מעודכנת בכל פרט מפרטי הנאום בבית הלבן. אפילו שעת השידור, שמונה בערב שעון ישראל, לא חשודה במקריות.
אפשר להניח שזה מה שקרה: טראמפ החליט כבר ביומו הראשון לעמוד בהבטחת הבחירות שלו כדי לבדל עצמו מממשלים קודמים ולרצות את הבייס שלו; הוא תכנן לעשות זאת כבר בינואר אבל קיבל איתותים מהערבים שזה צעד בעייתי, ומהישראלים – שיש דברים דחופים יותר. בחודש האחרון, כשהנשיא החליט ללכת על מהלך רטורי עם תחילתה של הנעה לפעולה מעשית, נתניהו ויד ימינו בארה״ב, רון דרמר, ניווטו את הטון, העיתוי והטקסט של ההצהרה הדרמטית. הם לבטח לא מצטערים על כך. הצהרת ירושלים והמעבר המסתמן גם של שגרירות צ׳כיה נראות כהישג דרמטי לראש הממשלה בשבוע שבו הוא שיווע למשהו אחר חוץ מחקירות וחשדות.
השאלה העיקרית היא אם תידרש תמורה ישראלית. מקורות בגבעות השומרון ובגבעת הקפיטול כאחד מרננים לאחרונה, מי בחשש ומי בתקווה, על צעדים ישראליים דרמטיים בנושא הפלסטיני. ההיגיון הפוליטי אומר שג׳ארד קושנר לא דיבר סתם בפורום סבן לפני שבוע על פתרון הסכסוך כמפתח לפיוס במזרח התיכון. וההיגיון המסחרי – שעל ההכרה בירושלים יידרש תשלום במטבע קשה.
ובכל זאת, ספק גדול אם כך יקרה. תומכי טראמפ לא ייראו בעין יפה לחץ אמריקני לויתורים. הפלסטינים לא רואים בעיניים אחרי ההשפלה הציונית שספגו מהנשיא. ואילו מה שנתניהו מוכן לשלם לא פגש ולא יפגוש את מה שמוכן אבו מאזן לקחת. צעדים טקטיים אולי, מהלך אסטרטגי של ויתורים נראה כמעט דמיוני.
משנאת גבאי
שני אנשים מודאגים וחבולים נפגשו ביום שני האחרון לשיחה ממושכת. האחד איבד דקה קודם את יד ימינו הפוליטית ואת החוק שנועד להגן עליו, השני איבד בסוף השבוע שחלף אמינות וגם שישים אלף מצביעים, לפי הסקרים. בנימין נתניהו ומשה כחלון התכנסו כדי לברר אם יש עתיד לקשר שלהם.
פעולותיהם בתקופה האחרונה חושפות שבניגוד מוחלט לפרשנויות והניתוחים, הם אינם רוצים בבחירות. נתניהו מתדרך שאיננו חושש מהקלפי אבל במשבר השבת עשה שעות נוספות כדי לשמור על הקואליציה. כחלון משדר לכולם כבר שלוש שנים שהוא ישן בנעליים בממשלה, אבל בכל פעם שהושמע כלפיו איום בחירות הוא התיישר לימין הליכוד. המתבקש, לפיכך, הוא ששניהם יקדמו בצוותא את תקציב 2019, שאמור לעלות לממשלה בעוד חמישה שבועות, מהלך שיאפשר לכנסת הזו למלא את ימיה.
אבל זה לא כל כך פשוט.
חושב לעצמו נתניהו: כחלון קרס זה עתה תחת לחצה של הפגנה אחת בתל-אביב ומשך את תמיכתו בחוק ההמלצות. מי לידי יתקע שהוא לא יקרוס באופן דומה אחרי שתפורסמנה המלצות המשטרה עצמן? אולי במצב הזה עדיף כבר להקדים בחירות ולא להיגרר אליהן?
חושב לעצמו כחלון: בפעם המי יודע כמה יוזמה הזויה של הליכוד גרמה לי נזק ציבורי כבד. מי לידי יתקע שלא תגיע עוד אחת, ועוד אחת? אולי במצב הזה עדיף כבר ליזום בחירות ולא להיגרר אליהן אחרי שאיבדתי את שארית תומכיי במרכז?
בפגישה ביניהם מפלס החשדנות ירד. לא אכנס לתהליך של תקציב אם לא מסיימים אותו, אמר שר האוצר. אני מעוניין בתקציב הזה, השיב ראש הממשלה. מי ששמע מה היה בפגישה התרשם שנתניהו מעוניין להרחיק את הבחירות ככל האפשר. תן לי זמן, אמר בניסוח כזה או אחר, שיח השחיתות והחקירות חייב להצטנן ולהתחלף בסדר יום מדיני-בטחוני. הושט לי יד, השיב כחלון במילותיו שלו. והוא הבהיר: אני דורש להפסיק מיד עם כל החוקים הפרסונליים של הליכוד. ההצעות האלה מקצרות את ימי הקואליציה ופוגעות בעיקר בי.  למחרת, כמחווה של רצון טוב, הוא הופיע בכנס כלכלי והצהיר שמבחינתו "ראש הממשלה יתקשה להמשיך לאחר החלטת היועץ המשפטי לממשלה" – ובתרגום לעברית: אבל המלצת משטרה לכשעצמה איננה עילה לפירוק הממשלה.
אבל רגע המבחן עוד לפניהם. בעוד חודש או חודשיים, כשתתפרסמנה ההמלצות, יעמוד יו"ר כולנו בפני דילמה אכזרית: בוחריו, וגם חלק ניכר מסיעתו, ירצו בפירוק הממשלה. מכל סקר עולה ש-75 אחוזים ממצביעי כולנו אינם אוהבים את נתניהו. המפלגה עצמה היא בעצם תנועת מאוכזבי נתניהו. אם לא תעזוב את הממשלה, תימחק, יאמר לו האגף השמאלי במפלגתו. מאידך, כחלון זקוק לזמן נוסף כדי להביא הישגים כלכליים. אם תעזוב את הממשלה תקבל מחיאות כפיים לחצי יום, ואז תימחק, מזהירים אותו באגף הימני של כולנו. נתניהו מאמין שכחלון לא יעזוב. יש הבדל, חושבים בליכוד, בין בלימה פסיבית של חוק מוצע לבין הפלה אקטיבית של הממשלה. מהלך כזה יהיה סוף דרכו בימין, כולל האפשרות העתידית להתמודד על ראשות הליכוד אחרי עידן נתניהו.
ההכרעה של כחלון תלויה גם בתכניותיו העתידיות: האם להתמודד שוב לבדו, אולי מחוזק ביעלון? לחבור לליכוד? או אולי דווקא ללפיד? באפשרות האחרונה טמון גם בונוס מיוחד, מתוק מתוק: האפשרות לחסל את שנוא נפשו אבי גבאי. עד לפני כמה שבועות זה נראה דמיוני. כחלון לא סובל את כל מה שלפיד מייצג ולפיד משוכנע שכחלון הוא שר אוצר לא אמיץ שמבזבז את הכסף שהוא חסך בעמל רב. אבל הפוליטיקה כבר ראתה זיווגים משונים מאלה. חבירה עתידית ללפיד אחרי פירוק הממשלה על רקע שלטון החוק היא שובר שוויון של ממש. הרי בסקרים הנוכחיים כחלון כבר נספר בתוך גוש הימין. בלעדיו, הימין ניצב בפני משימה כמעט בלתי אפשרית.
אחרי שנה של הפגנות עקרות בפתח תקווה, עצרת מוצ"ש האחרון בתל אביב וההתמקדות בכחלון וסיעתו הייתה מהלך אופוזיציוני מרהיב. למחרת, הפיצו מארגני ההפגנה את הטלפון של שר האוצר וביקשו לשגר אליו ווטסאפים שקוראים לו לצאת נגד נתניהו. לשמחתו של כחלון, הוא השבית זה מכבר את הווטסאפ בטלפון הזה.
תם עידן ביטן?
הביקורת החריפה על עיתוי חקירתו של יושב ראש הקואליציה התמקדה במשטרה, אבל שכחה את מי שאישר אותה: על פי הנהלים, היועץ המשפטי לממשלה הוא זה שמאשר לחוקרים לזמן נבחר ציבור. למשטרה יש את בעיותיה שלה, חלקן נחשפו השבוע בדמות בכיר שמברך באופן הזוי על ההפגנה בתל אביב או חוקרת בתיקי נתניהו שפועלת בפייסבוק למען הצלחת העצרת. אבל מנדלבליט שונה: נתניהו, למשל, מקפיד מאוד בכבודו של היועץ. הוא משתדל לא לתקוף אותו, וככל הידוע גם משוכנע שהיועמ"ש יסגור את כל התיקים שתשגר אליו המשטרה. ראוי גם להזכיר שלשכת היועץ שמרה כמעט שנה בסוד מוחלט על תוכנם של תיקי נתניהו, ללא דליפה אחת.
ולכן כשדמות דיסקרטית, אחראית ועניינית כמנדלבליט מאשרת לחקור את יושב ראש הקואליציה ובכך להנחית מהלומת מוות על חוק ההמלצות, כנראה שיש לכך סיבה טובה. על פי ההדלפות מחדר החקירות, ביטן שרוי במצב משפטי נואש. חוקרי המשטרה נעצו אותו היטב וקירבו את הקריירה הפוליטית שלו אל מה שנראה כקיצה הבלתי נמנע. איזה עולם משונה: לפני חודש בלבד ביטן הבהיר שיקבל בקרוב תיק בממשלה מנתניהו, אבל בסוף חטף תיק פלילי מיאח"ה.
גם לבבות אטומים-למדי בכנסת נחמצו השבוע למראהו של ביטן החיוור צועד במליאה בין חקירה לחקירה. יו"ר סיעת הליכוד הוא דמות אהובה במסדרונות הכנסת. איתו אפשר לגנוב סוסים ובלעדיו יהיה קשה יותר להעביר תקציב וחקיקה.
אבל בדיעבד, צמד החוקים שקידם ביטן בחודשים האחרונים נראה מטריד למדי: חוק ההמלצות וחוק ההקלטות. על פי הידוע, חלק ניכר מהחומר המרשיע נגד יו"ר הקואליציה הושג בהקלטות, חלקן לפי השמועות בכנסת הוקלטו בידי דמות קרובה מאוד (מאוד מאוד) לביטן. בשלב מסוים הוא הסכים להחריג עיתונאים מהחוק, אבל להותיר בו אזרחים מהשורה. האם הוא חשב גם קצת על עצמו?
כשביטן נחקר בראשון ורביעי אבל בשני ושלישי מסתובב בכנסת כרגיל, האם זה אומר שהוא לא הבין שהחוקים השתנו, או שהעיתונאים לא מבינים שהחוקים השתנו? האם הוא לא קולט שהקריירה הציבורית שלו חוסלה ברגע שנמצאו כנראה בחשבונותיו מיליונים לא מוסברים? או שהעידן שבו פוליטיקאי הסתלק חיש קל מרגע שהסתבך חלף?
ההכרעה הקשה מונחת כעת לפתחו של ראש הממשלה. מתישהו הוא יצטרך להכריע אם להיפטר מביטן, בין אם כדי לקבל יו"ר קואליציה שלא ייעדר מימי חקיקה לטובת ביקורים כפויים בלוד, ובין אם כדי לבדל את עצמו מפוליטיקאי שמסובך עד צוואר. קל ונעים זה לא יהיה. 
ביום ראשון, בשעת צהריים, נקלעה הקואליציה לרגע המשברי ביותר שלה בשנה האחרונה. השר ליצמן הפקיד זה עתה את מכתב ההתפטרות שלו מהממשלה, והציב את הליכוד ואת חבריו בש"ס ויהדות התורה בניגוד עניינים חריף. מפלגת השלטון הייתה צריכה להוכיח לבוחריה שהיא איננה בכיס של החרדים, ואילו החרדים היו חייבים להוכיח לבוחריהם שהם אינם בכיס של הליכוד.
ובאותו הרגע נדרשה הכרעה על חוק המרכולים. האם להרגיע את הקואליציה ולהרתיח את הבוחרים או להרתיח את הקואליציה ולהרגיע את הבוחרים?
ללשכת ראש הממשלה זומנו שניים מהמוחות החריפים של הליכוד, השרים יריב לוין וזאב אלקין. הם הציגו בפני נתניהו גישות הפוכות לחלוטין.
לוין הציע לרכך, לעקר ולדחות את חוק המרכולים. "אסור שניתן מתנה ללפיד", הסביר לנתניהו וגם לדרעי. לא סתם גוש הימין מתכווץ: מלחמות שבת הן מבריח הקולות מספר אחת של הימין. אישור חקיקה פרו-חרדית גורפת ייתפס כאקט פניקיסטי של הליכוד ויזניק את יש עתיד. עדיף לחכות שבוע שבועיים, עד שהשבת תרד מסדר היום הציבורי. ואם, כמו שחשבו לא מעטים בקואליציה, פרישת ליצמן מסמנת לשאר חבריו את הדרך, יהיה אסון להיכנע לחרדים ממש ערב בחירות.
אלקין חשב אחרת: הוא ראה שדרעי מחרים את ישיבת הממשלה במחאה על העיכוב המסתמן בחוק המרכולים. גם ישיבת ראשי הקואליציה בוטלה באופן תקדימי. מי שלא מגיע לממשלה יכול גם להיעדר מהכנסת למחרת, והכל יכול לצאת משליטה. אם לא נפתור את זה כאן ועכשיו נידרדר לבחירות. אם נתפשר עם החרדים, אמר לנתניהו, נוכל להמשיך עוד שנתיים. עדיפה קטטה זמנית עם הבוחרים על קרע עם השותף הטבעי מספר אחת.
נתניהו, כידוע, בחר אלקין. הראיות לכך ניכרו כבר בישיבת שרי הליכוד.  השר אופיר אקוניס הציע לחבריו לחדד את המסר שהליכוד איננו בכיס של החרדים: "האדמו"ר מגור לא ינהל את המדינה", אמר. נתניהו נחרד. "אני מציע שההתבטאות הזו לא תצא מפה", אמר בכעס. "להיות מנהיג זה גם ללכת נגד הציבור שלך כשצריך". בינתיים, זה השתלם לו. משבר שנראה ערב שבת כסוף דרכה של הממשלה נעלם לחלוטין כבר ביום שני. הליכוד והחרדים הגיעו להסדר כולל, עד סוף הכהונה. לפי הפרשנות המקובלת בליכוד, גם התנגדותה של ישראל ביתנו למהלך מתואמת עם נתניהו. חשוב שהחרדים לא ירגישו פראיירים לגמרי, כפי שטוענים כמה פרשנים במגזר.
מחלוקת לוין-אלקין איננה טקטית אלא אסטרטגית. בתוך הליכוד מתרוצצות שתי מפלגות. אחת, ליכוד חילוני, ששורשיו ב"חרות", ופניו מערבה, לתל-אביב. זה הליכוד של אקוניס וחיים כץ וביטן וגם של נתניהו. הוא מרגיש לגמרי בנוח בקואליציה עם לפיד שתקדם חקיקה ליברלית מבחינה אזרחית וימנית מבחינה כלכלית, דבר שלא מתאפשר בשותפות עם החרדים. ויש ליכוד מסורתי-דתי שמרגיש יותר בנוח עם בבצ'יק ומועצת גדולי התורה. לליכוד נשארו מעט מאוד מצביעים ימנים-חילונים, אבל הרבה מאוד חברי כנסת כאלה. למשל, בנימין נתניהו. ההחלטה האסטרטגית, לאיזה כיוון ללכת, תקבע איזה ליכוד יהיה כאן.
החלון של כחלון
באמריקה הייתה פעם קטגוריה נחמדה בעיתוני התרבות: "התכנית הטובה ביותר שאתה לא צופה בה". בהשאלה, כולנו היא המפלגה הטובה ביותר שאתה לא מצביע לה. על פי כמויות היגון והזעם שנשפכו על משה כחלון מהטלוויזיה ומהמקלדות אפשר היה לחשוב שמפלגתו קיבלה בבחירות האחרונות חמישים מנדטים על מצע של תמיכה נלהבת במפכ"ל ובבג"צ, ולא עשרה מנדטים צנועים שרצו דירה קצת יותר זולה. מבקריו מזכירים את ההוא שמתפלח לאוטובוס ועוד מתאכזב שלא קיבל עודף.
הסיבה שכחלון לא פירק את הקואליציה על חוק ההמלצות היא שהוא לא רוצה בשום פנים ואופן לפרק את הקואליציה. כשהצמד ביטן-אמסלם השמיע באוזני בכירי "כולנו" את איומי הבחירות אם היוזמה לא תאושר בכנסת, זה נכון שהסיכויים למימושם היו אפסיים. אבל מי שנכווה במשבר התאגיד נזהר בחוק ההמלצות. אז זה היה, לפי הטענה, היועץ ליאור חורב שהציע לכחלון להתנגד לסגירת התאגיד כדי לצבור תמיכה במקומות הנכונים. שר האוצר התחרט מרה על שטיפס על העץ הזה מרצונו החופשי, כשמחירי הנדל"ן טרם ירדו ועודפי המיסים טרם חולקו. אין לו שום כוונה להסתכן בטיפוס על עץ חדש כשלמטה הליכודניקים מנערים את הגזע. ולכן, חוק ההמלצות יעבור. "אני שר המוסר, לא שר האוצר", אמר.
בינתיים קורים דברים מסקרנים בגזרת התיקים. בשבוע שעבר נטען בכמה מקומות שנתניהו הזיע קשות במפגש השישי שלו עם חוקרי המשטרה. אבל השבוע התברר שהמצב אולי הפוך: בחדשות עשר פורסם שהחקירה הזו דווקא החלישה משמעותית את טענות השוחד כלפי ראש הממשלה בתיק המתנות, תיק אלף, וכעת נותרה המשטרה עם מרמה והפרת אמונים "בלבד". ביום שלישי הודיעה דוברת המשטרה בכנס אילת שלפי שעה יש קושי משפטי להוכיח עבירות על החוק בתיק השיחות עם נוני מוזס, תיק אלפיים. ובאותו יום הודיע פרקליט המדינה שי ניצן, חד וחלק, שראש הממשלה איננו חשוד בתיק הצוללות, תיק שלושת-אלפים.
נתניהו לא יכול לקוות להתפתחויות טובות יותר. המלצה משטרתית מרוככת, בתיק בודד, תקל על מנדלבליט ציבורית לסגור גם את החקירה הזו, אם יתרשם שיש קושי להשיג הרשעה. אם לא מדובר בהדלפות מגמתיות או בהטעייה מתוחכמת, הוא צריך להיות מעודד.
אבל אם זה המצב, מה גורם לראש הממשלה לשגע את הכנסת בחוק ההמלצות? הרי הוא האדם היחיד במערכת הפוליטית שיודע באמת מה ההאשמות המוטחות בו בידי החוקרים. האם הוא התרשם שהמצב שלו חמור משחושבים ולכן החליט להטיס את החוק בצנרת? או שמדובר בקריזה ליכודית שיצאה משליטה?
לוח הזמנים של החקירה מביא את ההכרעה הסופית אם להעמיד לדין את נתניהו בערך למחצית 2019. אם לשימוע לשרה נתניהו הוקצבו ארבעה חודשים, בעלה העסוק יותר יקבל חצי שנה. אם הכרעה בתיק הקטן שלה התמשכה כל כך הרבה זמן, החלטה דרמטית בהרבה על העמדה לדין של ראש ממשלה תיקח עוד יותר.
משמאל מאשימים את היועץ המשפטי לממשלה בסחבת כדי להציל את נתניהו. אולי כדאי לחשוב על סיבה אחרת. מנדלבליט מבין שתיק אלף הוא תיק קשה משפטית, על הגבול האפור, באיזור שבו אין הרשעה מובטחת ואין סגירת תיק קלה. העובדה שמדובר בראש ממשלה מעמיסה חומרי מנפץ לתיק נפיץ גם כך. במבט מהצד, נראה שמנדלבליט היה מעדיף לקבל את ההכרעה הזו אחרי שנתניהו כבר איננו ראש הממשלה, כשהשיח הציבורי לא כה רעיל וטעון. ככל שההחלטה מתעכבת, גוברים הסיכויים שהממשלה הנוכחית תלך בדרך כל ארץ, בלי התערבות משפטית.
תחקיר: כך הקים השגריר באו"ם, במסווה של פעילות ציונית, מנגנון לחלוקת משכורות ותפקידים לעשרות פעילי ליכוד וקרוביהם – בתמורה לתמיכה פוליטית. תכתובות והקלטות חושפות: המנגנון מכספי ציבור למען דנון‎
תחקיר: לא סתם מגיעים מעמדה של כמעט קוריוז בליכוד להיות ח"כ, סגן שר הביטחון, שר ועכשיו שגריר באו"ם. זה קורה עם הרבה מוטיבציה ובמקרה של דני דנון – גם הרבה כספי ציבור, כספים שלנו. בתחקיר ששודר הערב (שני) במהדורה המרכזית נחשפו הקלטות ותכתובות שמעידות על המנגנון שהקים דני דנון לחלוקת משכורות ותפקידים לעשרות פעילי ליכוד מכספי ציבור בתמורה לתמיכה הפוליטית בו. כך הפך דנון הפך בתוך שנים בודדות ממי שניצח בקושי את טל ברודי בפריימריז – למלך הליכוד. דנון בתגובה: "בפעילותי לא נפל רבב".
צפו בתחקיר המלא
דנון עמד במשך שנים בראש הליכוד העולמי, תפקיד עם השפעה עצומה על מינויים ותקציבים במוסדות הלאומיים. במהלך הזמן הוא גילה עניין מיוחד בגוף קטן, המועצה הציונית, ובמיוחד בעמותה נשכחת שלה בשם "עושים ציונות". לפני שש שנים דנון העמיד בראשה את מקורבו, יעקב חגואל. מה קרה מאז? ב-2011 קק"ל, שגם בה יש לדנון השפעה רבה, נתנה לעמותה אפס שקלים בדיוק. אך לפתע החלו לזרום סכומים אדירים, כולם כספי ציבור ותרומות, מקק"ל לעמותת "עושים ציונות". ב-2012 כמעט שני מיליון שקלים, ב-2013 למעלה משבעה מיליון וב-2014 חמישה עשר מיליון שקלים.
מספר העובדים של העמותה, שעמד על שלושים בלבד, זינק לכמעט מאתיים – ורובם עובדים בעסקה של כסף תמורת פוליטיקה. תחת הכותרת הציונית החשובה הקימו דנון וחגואל בעמותה מערך עצום, בשכר, של פעילי ליכוד כדי שיעזרו לו ביום פקודה. באופן רשמי נקרא הפרוייקט מיזם "אשכולות", להפצת ציונות ברחבי הארץ. בפועל, מדובר בתעשייה שמסדרת כבר שנים עד היום השלמת הכנסה של אלפי שקלים בחודש לעשרות פעילי ליכוד, ראשי סניפים, קרוביהם, ומקורביהם. העסקה ברורה: תן תמיכה, קבל משרה בתור רכז אשכולות.
"הם רוצים שדני יסתדר, והוא נותן להם עזרה"
דנון העביר בקביעות לעמותה הוראות מדוקדקות – לאיזה ליכודניק לסדר הפעם ג'וב בשכר. התכתובות שנמצאו במחשבי המוסדות הלאומיים עם ההנחיות של דנון כוללות בין השאר את המשפטים "מעלה אדומים – לבקש שם מדודי אמסלם", "חולון – אולי צריך נציג גרוזיני?" ו"קריית גת – הבת של מגידיש" – שירן מגידיש, בת של חבר מרכז מקריית גת. "איך התחלתי? אבא שלי הוא פעיל ליכוד והם מכירים אותו אז הם פנו אליי", היא מספרת.
עוד הנחה דדון: "גדרה – דני צריך לדבר עם ראש העיר, אופקים – לברר מי הבחור שנתן ראש העיר דנינו, ירושלים – שמוליק עוזרי נציג חרדים (איש של קויפמן), שדרות – לראות את מי נתן אלון דוידי (ראש העיר)". והרשימה נמשכת: "שומרון – גרשון (מסיקה) הביא שני אנשים, גבעת שמואל – אפשר אולי דרך מוסא אלפרון? עפולה – דודי אליהו (לבקש ממנו חוג בית), דימונה – נעמה (הבת של ראש העיר בני ביטון)". נעמה ביטון, בתו של ראש עיריית דימונה, מספרת: "זה לא הרבה עבודה, זה פעם בשבוע".
"אתה מצופה לעזור למערכת"
גם במודיעין ביקש דנון את מושיק מרציאנו "(הבן של חיים, יושב ראש הסניף)", שטוען כי אין קשר בין העסקתו – בערך שעתיים עבודה בחודש – לבין היותו הבן של יו"ר הסניף. למי שדואג, לרוב לא מדובר בעבודה קשה מדי למען הציונות: מ', חבר ליכוד מהצפון, מודה כי "יש חודשים שאת עושה כסף חאווה על הדרך. בגדול כמעט לא עשיתי כלום, סתם עשיתי העתק הדבק על כל דבר שעשיתי וקיבלתי את הכסף". בשיטה הזו שולמו משכורות במשך שנים ליותר ממאה פעילי ליכוד ובני משפחותיהם. אך לא מדובר במתן בסתר – מתישהו דני דנון רוצה תמורה.
שמעון אסולין, חבר מרכז ליכוד מאשקלון, סיפר: "ברובם זה חבר'ה שיש להם קרבה מסוימת לדני ואוהבים את דני, ורוצים שדני יסתדר. והוא נותן להם עזרה, אלה בדרך כלל חברי מרכז או חברי סניפים או יש איזה בן שלומד באוניברסיטה. הוא (דני) נותן להם את זה ומצפה שיעזרו לו בהמשך". דנון ואנשיו במועצה הציונית רוצים מהפעילים עבודה פוליטית בבחירות בליכוד.
דור חרל"פ, חבר מרכז ליכוד מפ"ת, הסביר איך עובדת השיטה: "אני הבאתי סיוע בדברים אחרים, חתימות, לחץ על חברי מזכירות, סיוע במרכז בהצבעות במרכז. היה אז האירוע של ליברמן שרצו לא לאפשר את זה שהמפלגות יילכו ביחד, אז ארגנתי 300-400 חתימות… אתה מצופה לעזור למערכת. להביא את החברים שלך להכיר אותם לדני". רותם אוחנה, יו"ר סניף הליכוד בעכו, אמר: "עליי היה נופל הכל כי אני גם הייתי עושה מצד אחד את הפעילות ומצד שני הייתי גם דואג להם (לדני דנון) אם יש בחירות".
דנון תמיד רץ לתפקיד כלשהו: לראשות הליכוד או לפריימריז, לראשות המרכז או לוןעידה. הפעילים נדרשים לספק תמיכה: ראובן משאשה, פוקד בכיר בליכוד, השיב לשאלת החדשות האם התפקיד כרוך ב"לעזור לדני" ואמר: "המועצה הציונית מנסה להיות נמנעת, אבל בזמן הבחירות אנחנו נתגייס אנשי ליכוד בעיקר לדני דנון". מסמכי דנון שנמצאו במחשבים מעידים על הנחיות ממנכ"ל המועצה הציונית לארגן חוגי בית במוצקין ובעכו, רכז הציונות בדימונה אלברט אזולאי קיבל הנחיה והחתים חברי מרכז על מועמדותו של דנון לראשות הליכוד ובאופן דומה השיג אורן כהן, רכז ציונות בכפר סבא וראש סניף הליכוד בעיר, חתימות.
חלק מהמצטיינים מקבלים הבטחות למשרה שווה יותר, וכסף גם למקורבים – כך למשל הרכז לענייני קווקזים במועצה הציונית, אלחנן רזיאל. "אני שלוש קדנציות עשיתי איתו בפריימריז, אני אחראי על מעל אלף חברי ליכוד", אמר רזיאל. "ב-2014, מתי שהוא עשה מלחמה (בפריימריז) הם אומרים 'בשביל דני, אם אתה עושה עוד 150 חברי ליכוד חדשים אנחנו נותנים לך (מינוי כראש) מחלקת מדינות מוסלמיות ודוברי טורקית ונותנים לך ארבעה רכזים (בתשלום)'. הסכמתי".
לצד ה"גזר", יש גם מקל: פעילי ליכוד מעידים על מקרים שבהם מי שלא מספק תוצאות פוליטיות או מעז לתמוך במועמד אחר מסולק מתפקידו. חבר המרכז דודי אליהו הועסק במשרה של 12,000 שקל בחודש – אבל שכרו קוצץ דרמטית: "אני עדיין עובד שם כרכז בתפקיד הרבה יותר קטן. הסיבה הפורמלית הייתה קיצוצים והלא פורמלית? בגלל שהכוח הפוליטי כנראה לא היה מספיק בשבילם".
בסיוע המנגנון דנון מתקדם בהתמדה: משיפולי הרשימה ב-2009 (מקום 25) לחמישייה הפותחת ב-2013, ובבחירות האחרונות – היישר לממשלה. "אני חבר טוב של דני דנון, כל הזמן הייתי חייל שלו", מספר אלחנן רזיאל, הפעיל הקווקזי למען דנון. "מועצה ציונית, הסתדרות ציונית, אפשר להגיד שהוא בעל של הארגונים האלה". לדבריו, גם כשדנון באו"ם הוא מעורב באותם ארגונים.
דנון: "אופן הצגת השאלות מוכיח על עריכה מגמתית וניסיון להוציא דיבה"
לכאורה, דני דנון איננו פוליטיקאי עכשיו אלא דיפלומט. בפועל, המערך המשומן שבנה בשם הציונות ממשיך לפעול. עוד קודם לכן, כשדני דנון עומד בפני מבחן פוליטי, עמותת עושים ציונות שממומנת מכספי ציבור הופכת למטה בחירות לכל דבר ועניין, שקרוי על ידי דנון "צוות חגואל". ביולי 2013 נערכה במרכז הליכוד הצבעה חשובה לדנון, וכל בכירי העמותה עזבו את הפעילות הציונית כדי להפוך לטלפנים של דנון. אייל אטיאס שלח לחבריו בעמותה מייל בזו הלשון: "שלום חברים, יש לעשות טלפונים למחר. יש חלוקה לפי צבעים. תגידו להם 'לכו להצביע'. בהצלחה בשם האומות המאוחדות, תל חי".
שנה אחר כך דנון פוטר מתפקידו כסגן שר הביטחון, והוא ארגן כינוס מרכז באשקלון, ממש באותו ערב שבו אויבו דאז נתניהו קיים הרמת כוסית. מדובר במפגן כוח מכריע לדנון, והמועצה הציונית שוב גויסה כולה: "כרגיל", כותב יועץ דנון, "כל אחד יקבל טבלת שיחות אישית לטיפולו. ופה תסריט השיחה – נעשו כמה נסיונות לתאם תאריך עם ראש הממשלה – אך כל הניסיונות נכשלו".
צלי זייטמן הוא היועץ האסטרטגי של דני דנון. הפלא ופלא, אותו זייטמן הוא גם היועץ האסטרטגי של עמותת עושים ציונות. בשנתיים בלבד הוא קיבל ממנה חצי מיליון שקל. האם מדובר בצירוף מקרים בלבד? והנה צירוף מקרים דומה: משרד הפרסום גל אורן הולך שנים עם דני דנון, הוא הפיק לו את הכינוסים הגדולים והמושקעים שהוא ידוע בהם, והפיק את פרסומיו בפריימריז על ראשות הליכוד של 2014. הפלא ופלא, גל אורן הוא גם משרד הפרסום והייעוץ האסטרטגי של עמותת עושים ציונות. ב-2013 620 אלף שקלים, וב-2014, שנת הפריימריז בליכוד, הסכום מזנק לכמעט שני מיליון שקלים.
על מה הלך הכסף? שאלה טובה.  דוח טרי טרי של מבקר הפנים קבע: "נמצא שהעמותה ביצעה מספר התקשרויות המשך עם חברת גל אורן לטובת הפקות אירועים בסכומים של מאות אלפי שקלים, ללא קבלת הצעות מחיר נוספות וללא תיעוד הנסיבות. הדבר אינו תקין". בקיץ הקרוב ישוב דנון מתפקידו הדיפלומטי לארץ. בארץ ימתינו לו עשרות פעילים אסירי תודה עם השלמת הכנסה שסידר להם ועמותה אחת שאמורה לעשות לציונות אבל במקביל עושה גם פוליטיקה במיליונים – בניגוד לחוק, והכל כמובן על חשבוננו.
פנינו כבר לפני ארבעה ימים לדני דנון כדי לבקש את תגובתו לכתבה וגם דחינו את שידורה ביממה, לבקשתו. הערב בחר דנון למסור את התגובה הבאה: "לצערנו הרב בחרתם להתעלם מפנייתנו בלי להותיר זמן ראוי להגשת תגובה שהייתה סותרת את הטענות ומוכיחה שבפעילותי לא נפל רבב. אופן הצגת השאלות מוכיח על עריכה מגמתית וניסיון להוציא דיבה. אני פועל כבר למעלה מעשרים שנה בחזית ההסברה וביתר שאת כשגריר באו"ם. מחר משלחת ישראל בהובלתי תציין שבעים שנה לכ"ט בנובמבר באירוע היסטורי בניו יורק".
מהמועצה הציונית נמסר: "הטענות בכתבה מופרכות וחסרות שחר. אנשי המועצה ממלאים את תפקידם על בסיס ערכי הציונות, אהבת הארץ ותרומה למדינה. אין חולק על כך כי בשנים האחרונות המועצה מובילה תנופת עשייה אדירה וזוכה על כך להערכה מכל הקשת הפוליטית. הכתבה מתעלמת מכל המוסדות אשר בראשם עומדים נציגי תנועת העבודה, מרצ, הבית היהודי ועוד. הימים בהם נדרש פנקס אדום להיות חבר במוסדות הלאומיים חלפו מהעולם. במועצה עובדים בעלי השקפות פוליטיות שונות משמאל ומימין".
צלי זייטמן מסר:"ביצעתי עבור המועצה הציונית עבודה מקצועית רבה, שבמסגרתה הנחתי תשתית לפעולות ציוניות אדירות ועל זה קיבלתי את כספי. לא קיבלתי אפילו אגורה אחת שאינה מגיעה לי כדין".
מפרסום גל אורן נמסר:"אין קשר בין הפעילות בפריימריז של דני דנון לבין שירותים אחרים שאנחנו גאים להעניק למאות לקוחות, ובהם גם מיזמים ערכיים של המועצה הציונית".
אתמול בבוקר מלאו משדרי הרדיו בפוליטיקאים חרדים שמחו נמרצות על חילול השבת ברכבת. היה בזה משהו קצת משונה. הרי קול ישראל וגלי צה"ל הם גוף ממשלתי ויחידה צבאית שעובדות בשבת במתכונת מלאה, ואיש אינו פוצה פה או מפרסם פשקוויל. למה על עבודות האיתות מוכנים לפרק קואליציה ועל האות של החדשות לא?
כי הסיפור איננו השבת, או הרכבת, אלא דווקא המשטרה. מדי שבת בשבתו מתנהלות עבודות תחזוקה ברכבת, כמעט תמיד בהשתתפות יהודים. הרכבת מבקשת, שר העבודה מאשר, המשטרה מאבטחת את העבודות. הבעיה מבחינת החרדים היא שאגף התנועה של המשטרה נוהג להפיץ בווטסאפ אילו אזורים ייחסמו בשל התחזוקה השוטפת. האתרים החרדיים הפכו את ההודעה המנהלית הזו, ובצדק מבחינתם, לסחורה חדשותית לוהטת. כל כך לוהטת, שהיא החלה לחרוך השבוע את כסאו של שר הבריאות.
במשך שעות, משלשום ועד כמעט כניסת השבת, עוסקת צמרת המדינה במיקרו טקטיקה. הרכבת מוכנה רק לצמצום העבודות, אבל ליצמן כבל עצמו בהתחייבות ציבורית: אפילו לא עובד אחד.
דרעי וגפני ניסו לדבר על ליבו, בהתחלה ישירות ואחר כך דרך ציטוטים ממקורבים. חלל עליו שבת אחת כדי שישמור שבתות הרבה, אמרו לו. ובעברית: אפשר לסבול עבודות תחזוקה שגרתיות בשבועות הקרובים אבל להישאר בממשלה ולהעביר את חוק המרכולים, חוק שעות העבודה והמנוחה וכמובן – חוק גיוס נוח.
ליצמן מאוד לא רצה לעזוב את הממשלה, או יותר נכון: מאוד מאוד לא רצה. אבל היו לו דרכים משונות לומר את זה. הנציגים החרדיים האחרים נאלצו להתיישר מאחוריו בחריקת שיניים. הבעיה של נתניהו היא הביצה הטובענית שמהווה השבת. בוחריו ימניים אבל לא סובלים כפייה דתית. עוד פחות מזה הם סובלים פקקים. גם כך עורקי התחבורה של ישראל הולכים ונסתמים. אם הם יחריפו, נתניהו יוכל לראות מחלפים עד מחר. בוחריו ייראו רכבות מושבתות וישתגעו. פתרון למשבר השבת הנוכחי עוד היה אמור להיות דבר קל יחסית. זה הטקס הקבוע של משבר קואליציוני בחציו השני של השבוע שהוא חייב למגר, ורצוי בהקדם.
דור הולך ודור בא
זה היה מפגש סמלי, בין דורי, במליאת הכנסת. בישיבה, בני בגין, בעשור השמיני לחייו. נסיך בן נסיך, ליברל בן ליברל, לא נבחר בליכוד כבר קרוב לעשור. בעמידה, מימינו ומשמאלו, דוד ביטן ודוד אמסלם. מתעבי משטרה ופרקליטות, עשירייה ראשונה בטוחה בפריימריז הקרובים.  הוא הקשיב, ונראה היה שזקנה קפצה עליו. הם דיברו בלהט, עם הידיים, עד שסדרנים נזעקו למקום. כשזה לא עזר לשכנע אותו להתיישר עם החלת חוק ההמלצות על חקירות נתניהו, החליטו לסלק אותו מועדת הפנים.
זו הקדנציה האחרונה של בגין, אמסלם וביטן כחברי כנסת. הראשון יתפוגג בתום הכהונה. במילותיו שלו מלפני עשרים שנה, הוא שליח ציבור בלי ציבור. השני והשלישי ירצו להתמנות לשרים בממשלת נתניהו החמישית, אם תקום.
בגין מצוי בנתק סופי, מוחלט, עם נתניהו. בכל זאת תקף לא פעם בחודשים האחרונים את הקריאות לראש הממשלה להתפטר, השתלח בהפגנות פתח תקווה והביע תמיכה בכינוסי המרכז למען נתניהו. בעניין חוק ההמלצות הוא סירב להתיישר. השר לשעבר הציע שהחוק יחול רק בעוד כמה חודשים, כדי למנוע מירוץ משפיל בין הכנסת לממשלה, בין השלמת החקיקה והשלמת החקירה.
אתם כל הזמן טוענים שאינכם מחוקקים כדי לחלץ את נתניהו, אמרתי לדוד ביטן שלשום בערב, אבל הנה יצא המרצע מהשק. סילוקו של בגין מוכיח שמטרת העל איננה שיפורים במשטרה אלא החרשת המשטרה בתיקי אלף ואלפיים. קודם כל, השיב ביטן וזז הצידה מהמוזיקה באירוע של פעיל ליכוד, לא אמרתי אף פעם שחוק ההמלצות לא ייגע בנתניהו. את זה אמרנו רק על החוק הצרפתי. שנית, אם יש בעיה נגד חקיקה פרסונלית צריכה להיות גם בעיה נגד אי-חקיקה פרסונלית. בגין רוצה שהחוק יחול על כולם חוץ מאשר על ביבי. חוץ מזה, אמר וצדק, גם בגין הוא חבר קואליציה, וגם הוא כפוף למשמעת. אני אוהב אותו ואת אביו, ושמרתי על כבודו גם כשלא הצביע איתנו, אבל כאן לא נותרה ברירה.
יכול להיות. הרושם שנוצר, גם מהראיון של פרקליטו הטרי של נתניהו, ז'ק חן, בעד חוק ההמלצות, הוא שמדובר במהלך מתוזמר מלמעלה. הרי מסרון אחד היה מספיק כדי לבלום את יוזמות החקיקה. מה שלא יעשה המסרון תעשה כנראה הקואליציה: השרים איילת שקד וגלעד ארדן כבר רוקנו את רוב החוק מתוכן, בלי עונש מאסר למדליפים ובלי חיוב לפתוח בחקירה משטרתית לאיתורם; חברי כולנו ראו את בגין וקיבלו חיזוק ציבורי לעמידה נגד החוק. גם אחרי סילוק בגין, נכון לאתמול בבוקר, לביטן ואמסלם עדיין חסרים שני קולות.
הולך ודל
השלכתו של בגין אל הקרח לא אמורה להיות אירוע משמעותי לכשעצמו. זה הרי כבר קרה פעמיים בעבר בלי שעמודת המנדטים תזוז. אבל בהתגנבות יחידים מאבד הימין כוחות משמעותיים. בתוך שנה וחצי פרשו מהמחנה משה יעלון (לאומי ליברלי), אורלי לוי (לאומי-חברתי), אבי גבאי (ימין כלכלי) ויגאל גואטה (ימין מזרחי). כל אחד מהם הפך לכוכב תקשורתי בסמוך לפרישתו או לאחריה. מי שיטען שאיש מהם לא סוחף אחריו מנדטים יצדק; מי שיסבור שהם מחובקים בתקשורת כדי להחליש את הימין לא בהכרח יטעה; מי שיטען שאין איש בלי תחליף לא יהיה רחוק מהמציאות.
אבל מי שמתבונן על התמונה הרחבה יגלה כאן מסה שעשויה להתגלות כקריטית. נתניהו הוא עדיין מגנט הקולות מספר אחת בישראל, אבל גם הוא לא יוכל לשאת את כל הימין על כתפיו (בטח לא כאשר הוא מכנה פובליציסטים מימין לו כ"שוטי הכפר" ו"שפוטים של השמאל".
ב-1999, כשדוד לוי, איציק מרדכי, דן מרידור ורוני מילוא נטשו בזה אחר זה, הם הצליחו להעביר איתם פלח קטן אך מכריע של מצביעים למחנה ברק. קחו למשל רשימה היפותטית של יעלון, אורלי לוי ויגאל גואטה; או שריון של שלושתם ביש עתיד ובמחנה הציוני. האם אין שלושה, ארבעה מנדטים שהם יכולים להביא? מי שצפה בשבוע שעבר ב"עובדה" על משפחת גואטה ראה איך היא פורטת על המיתרים העדינים ביותר של מצביעי ש"ס המסורתיים. יקשה מאוד לתאר את כל החבורה הזו כשמאל חובב ערבים ושונא יהדות. לא כולם יחזרו על השגיאה האיומה של לבני והרצוג שהתבצרו ברשימה לבנה-חילונית-תל-אביבית. הימין הולך ודל, הולך ונצבע בצבע אחיד. לא בטוח שביטן ואמסלם לבדם יספיקו.
הרגע הקשה ביותר של אבי גבאי מאז נבחר לראשות העבודה לא היה כאשר התבטא נגד פינוי יישובים, גם לא השבוע כאשר אמר שמחנהו שכח מה זה להיות יהודי. הוא אירע בשלושים באוגוסט, בכנס חינוך גדול בחולון. גבאי הכין נאום סדור על המהפכה הנדרשת בחינוך, נושא שבוער בו. עבר מבזק ועוד מבזק, כותרת התחלפה באחרת, השעות נקפו אבל איש לא הזכיר את יו"ר העבודה, ואף מפיק לא ביקש ממנו להתראיין.
גבאי, אדם אלמוני למדי עד הקיץ האחרון וגם עכשיו הרבה פחות ידוע מלפיד, שמח מאז על כל הזדמנות ששמו מעורר רעש. דבר דומה קרה לנפתלי בנט בבחירות 2013, שבהן הפציע. הוא התבטא בזכות סירוב פקודה לפנות יישובים, והליכוד פתח עליו בהפגזה רטורית כבדה. אבל מה שקרה בסקר שאחרי הוא שהבית היהודי זינק בעוד שלושה מנדטים: על כל תומך שלא אהב את הדברים נוספו שני מצביעים שעד ההתבטאות לא שמעו את השם בנט.
השאלה אם הפעם הרעש לא רב מדי. האם גבאי לא התעלל יותר מדי בבייס שלו, בסיס הבוחרים הותיק? על פי תגובותיו ותגובות יריביו, יש מצב שכן: גבאי התעטף בשתיקה יחסית מאז פורסמו דבריו בחוג בית בבאר שבע; ואילו לפיד מימינו וגלאון משמאלו חגגו באולפנים. יו"ר יש עתיד הגיע מאפס לסבא תוך כמה שניות. "גבאי אמר שמי שלא מאמין באלוהים הוא לא יהודי", אמר לפיד בקול ישראל. "למה, סבא שלי לא היה יהודי? למה הנאצים ניסו להרוג אותו? אפשר לפנות למרכז, אבל לא צריך לשחזר את הרגעים הכי גרועים של נתניהו". זה קצת משעשע כי לפיד עצמו חטף בשנה האחרונה משמאל על הניסיון הנטען שלו להיות תואם ביבי.
הניסיון לאסוף קולות בימין הרך ולשמור באותו זמן על הבסיס בשמאל הקשה הוא ריקוד עדין מאוד. שלי יחימוביץ' ביצעה אותו בבחירות 2013 באופן מגושם שהסתיים בצליעה ונקע. בניסיון לשבור ימינה היא שברה את המחנה שלה. מצד שני, הרצוג לא ניסה כלל לפנות ימינה וסיים בפריצת דרך מזהירה לתוך מבוי סתום.
איפה עומד גבאי ביניהם? סקר מעניין ובלתי תלוי שלא פורסם עד עתה בדק לפני כמה שבועות את תגובות הציבור לאמירתו של גבאי שלפיה אין מקום לפנות יישובים גם לעת שלום. מקרב בוחרי הליכוד תמכו באמירה 79% מול 11 בלבד שהתנגדו, אבל במפלגתו שלו רק 38 אחוז תמכו מול 55% מתנגדים. האם האמירה מגדילה או מקטינה את הסיכוי שתצביע לגבאי, נשאלו. בליכוד 25 אחוז אמרו שהסיכוי גדל, ובמחנ"צ – 27 אחוז שהוא ירד. זה משחק מסוכן, על שש נקודות: או שתרוויח מנדטים במקומות שלא הצביעו אמת כבר שני דורות, או שתפסיד במקומות הבודדים שבהם ניצחת.
האמירה הטרייה מהשבוע נפיצה יותר, כי היא נוגעת בקודש הקודשים האידיאולוגי של השמאל, תמצית קיומו. לא מדובר כמובן בשאלה היהודית, אלא בתיעוב לנתניהו. לא הציטוט שבחר גבאי בעייתי, אלא המצוטט. להגיד שנתניהו צדק – זה כבר בלתי נסלח אפילו לתומכים ותיקים. מה הפלא שהרצוג, לבני, יחימוביץ' ואחרים בלעו את הרוק.
ובכל זאת, יש גם תוכן. מדד הדמוקרטיה של המכון הישראלי לדמוקרטיה מעיד שגבאי אמר את האמת:  בקרב בוחרי השמאל 75 אחוז חושבים שהרכיב היהודי חזק מדי בחיי המדינה, לעומת 21 אחוז בלבד שחושבים כך בימין. מה אתה יותר, יהודי או ישראלי, נשאלו הנסקרים בהמשך. בקרב בוחרי השמאל מיעוט מבוטל של כעשרים אחוז הגדיר עצמו קודם כיהודי, תמונת ראי של המתרחש בימין.
 
במחיר הקרן
הקרן הקיימת לישראל ניצלה השבוע מגזר דין מוות לשיעורין. קואליציה נדירה התלכדה נגדה: רביב דרוקר ובנימין נתניהו, משה כחלון ויריביו באופוזיציה. התחקירים של ערוץ עשר על הבזבוזים הנוראיים במוסדות הלאומיים הכשירו את הקרקע; כששר האוצר הזדקק לכסף הוא נזכר במיליארדים ששוכבים בקק"ל ומרפדים שכבת עסקנים שומנית; כשבכיר בקק"ל אמר לראש הממשלה בשפה בוטה מאוד שאביו, בנציון, היה מאוכזב ממנו לו שמע שבכוונתו להפקיע את כספי הקרן, נתניהו רתח.
נכון שהחוק המוצע לא דיבר על סגירת קק"ל, אבל ברגע שהכנסת הולכת על מהלך כוחני כזה, בניגוד להסכמות ואמנות עבר, סופם של המוסדות הציוניים (שאפשר להתווכח על מידת נחיצותם ב-2017) היה ידוע מראש.
בסוף זה נמנע בגלל פשרה סבוכה שהוביל ח"כ בצלאל סמוטריץ'. הוא גזר, מבחינתו, שני קופונים: גם שמירת המוסדות הציוניים וגם 600 מיליון שקל מכספי קק"ל לכבישים העוקפים ביו"ש.
 
מהנעשה במשטרה
אורחים שהזדמנו לאחרונה לקומות הגבוהות של משרדי המשטרה חזרו עם התובנות הבאות:
ראשית, כשמפכ"ל המשטרה הודיע לפני כשנה שהחקירה נגד נתניהו תסתיים "בתוך שבועות" הוא אמנם טעה, אבל לא פחות מעניין מזה הוא כיצד ומדוע חשב שהחקירה תסתיים. נראה שהכוונה כבר אז הייתה  לדווח על קיומה של תשתית ראייתית נגד נתניהו, אבל בתיק מצומצם ודל חשדות, אולי עבירה על חוק המתנות שדינה קנס בלבד. מאז התרחבה היריעה והועמקו החשדות.
שנית, גורמים בכירים במערכת אכיפת החוק סבורים ש"זה יהיה מוזר מאוד אם מגייסים את ארי הרו כעד מדינה אבל בסוף לא מעמידים לדין את נתניהו". זה רמז ברור מצידם למי שצריך לקבל את ההחלטות בתיק 1000 ו-2000.
שלישית, מחלחלת ההבנה שהעסקתו של ליאור חורב היא טעות טקטית שסיבכה את המשטרה בקרב סמטאות מסובך בזירה הפוליטית. מדוע הקרב הזה מתנהל בחודש האחרון? אולי בגלל שחקירת נתניהו בשבוע שעבר תואמה כבר לפני חודש. יש מי שחושדים במשטרה שהפצצת הצעות החוק מבית ביטן-אמסלם, כמו גם ההודעות נגד המפכ"ל וחורב, איננה מקרית.
רביעית, הכרעת המשטרה היא רק היומן של הפרומו של המבוא להחלטה המשמעותית מכולן, זו של היועץ המשפטי לממשלה. החלטה אם להעמיד לדין פוליטיקאי בכיר מורכבת משלושה רבדים: התשתית הראייתית, הפרשנות המשפטית והאינטרס הציבורי. המשטרה אחראית לבדה על התשתית הראייתית, חולקת עם הפרקליטות את הניתוח המשפטי ויוצאת מהחדר כשהיועץ דן עם עצמו באינטרס הציבורי. על התשתית הראייתית אין חולק: נתניהו קיבל מתנות, וגם סידר ויזה למילצ'ן. בפרשנות המשפטית הוא טוען שמדובר במתנות. המשטרה חושבת שזה שוחד, בפרקליטות עוד מתלבטים. האינטרס הציבורי הוא צומת שעגלת החקירה הכבדה והאיטית טרם הגיעה אליו: האם נתניהו עוד יהיה ראש ממשלה? האם אפשר לסגור תיק מתנות? האם לטלטל את המדינה כולה ולגרור בחירות בגלל תיק גבולי, אם יתברר ככזה? אז, התכתשויות הליכוד והמשטרה ייראו כהיסטוריה רחוקה.
לא סחבק, מועמד
אם בשנת 2018, אחרי כמעט עשרים שנה, שוב יתמודדו בבחירות זה מול זה בנימין נתניהו ואהוד ברק, זה יהיה אירוע תקדימי למדי. שחזור של קרב על ראשות הממשלה שהתנהל בפעם הקודמת כשעל בימת העולם נכחו מנהיגים כהלמוט קוהל, טוני בלייר, ביל קלינטון וקים ג'ונג' איל והאמצעי הטכנולוגי המתקדם ביותר היה קלטת וידאו – זה משהו שלא רואים כל יום.
כשאהוד ברק אומר לאמנון אברמוביץ' שהוא מחזיק סקרים טובים, שהוא האדם הבשל והמתאים ביותר להנהגה, שהוא מוכן להתפייס עם גבי אשכנזי למען המדינה – למה הוא מתכוון? ולמה עכשיו?
איש לא לקח ברצינות את הודעות התמיכה המשועשעות של ברק באבי גבאי, ובזמנו בהרצוג. הוא לא חולם על קאמבק כדי לכהן כמספר שתיים של אזרח מעונב שנולד עשרים שנה אחריו. מי שהיה ראש ממשלה לא יסתפק בפחות. מצד שני, הסקרים (חוץ מזה שברק מחזיק) לא מלמדים לו טובות. הוא היה האיש המתאים לישראל של 1999, החילונית יחסית והמאמינה בשלום, שרצתה שינוי. ישראל 2018, או 2019, דתית יותר, סקפטית יותר כלפי הערבים, לא מאמינה בשמאל. ברק אמנם מחזיק בניסיון בטחוני ומדיני רב, אבל עמדותיו ועברו הופכים אותו מטרה נוחה בהרבה לחיצי התעמולה של הליכוד מאשר גבאי או לפיד. מה הפלא שנתניהו בוחר לטווח דווקא אותו ולא את היריבים הממשיים שניצבים כרגע מולו.
הדברים, גם אם מפותלים כמבוך, מעידים שלפעמים החיים פשוטים: כשברק פתח במתקפת הציוצים שלו וליווה אותה בראיונות אינספור, הוא לא דיבר כאזרח מודאג אלא תיכנן קאמבק. "מה עשיתי רע שאתה מציע לי את זה"? נהג ברק לענות על השאלה הקבועה אם בכוונתו לחזור. ובכן, כנראה שעשה רע. מצד שני, גם כשוך ההמולה עדיין קשה לראות מפלגה חדשה שתקום יש מאין ותצליח להתקרב לעשרים המנדטים שיש לגבאי ולפיד, כל אחד, בסקרים. זה נחמד בסקרים ובראיונות, אבל קשה בהרבה במציאות.
לכן כרגע הצהרת הכוונות ברק פוגעת בעיקר באבי גבאי. דבריו מעידים שיו"ר העבודה לא נתפס בעיניו מועמד בעל סיכוי שמצדיק גיבוי שקט מהצד. האינסטינקטים (החדים?) שלו מלמדים שבחירות קרובות יותר מסוף 2019, מועדן המתוכנן. אבל המילים שלו הן סכין חד בגבו של מנהיג העבודה. איך יגיב גבאי?
רגע ההכרעה של הקואליציה הנוכחית קרוב מתמיד. הוא יגיע כבר בחודש ינואר הקרוב, כשהממשלה תתבקש לאשר את תקציב 2019. שר האוצר משה כחלון העביר מסרים חד משמעיים: או שהתקציב עובר והממשלה ממלאת את ימיה, או שמתפזרים מיד. אין באמצע. אין לו כוונה להתחיל את נתיב הייסורים של העברת תקציב בלי להגיע לנקודת היעד הסופית. מיד או עד הסוף, צל"ש או טר"ש.
הרקע להכרעה הזו הוא גל שמועות נוסף על כוונה של נתניהו ללכת לבחירות בסוף מאי, מיד אחרי חגיגות השבעים על כל שידוריהן החיים, ביקורי האח"מים מהעולם והטקסים הממלכתיים. נתניהו ממשיך להתעקש שאין לו כל כוונה להקדים את הבחירות, וההיגיון הפוליטי הקר אומר שגם אין בכך כל טעם. אבל הרמזים נמשכים: יושב ראש הקואליציה דוד ביטן שטען בתחילת השבוע שהקואליציה מתפרקת, שטף הפוסטים הגובר, כלכלת הבחירות.
עוד לפני כן יצטרך נתניהו להתכנס להכרעה באשר לדרך שבה הוא מתכוון לנהל את הקרב המשפטי שלו. כרגע הוא עדיין מדבר בלשון כפולה: בישיבת סיעת הליכוד ביקש להפסיק עם המתקפות על המשטרה, אבל לא עשה דבר כדי לבלום את חוק ההמלצות; שלשום הודיע שהוא מתנגד להורדת שכר המפכ"ל אבל לא העיר מילה לצמד ביטן-אמסלם. זה לא על דעתי, אמר למי ששאל אותו השבוע על הפעילות הנמרצת של הדודאים. אבל זה לא עד כדי כך לא על דעתו שיגיד להם משהו. עושה רושם שכרגע נוח לו עם המהלכים בחתימה נמוכה. בסביבתו יש מי שדוחף להגביר את הווליום נגד המשטרה ויש מי שמציע להנמיך אותו. התוצאה כרגע – איפשהו באמצע.
זה תלוי גם בהתפתחויות בפרשות הפליליות. חקירתו אתמול והשבוע הקשה שעבר על מקורביו שמרון ומולכו במשרדי להב 433 מאותתים ששעת ההכרעה קרבה. בקרוב הוא יצטרך להחליט אם פניו למלחמה גרעינית או להסכם פיוס עם רשויות אכיפת החוק. כשעמדה בפניו דילמה דומה עם התקשורת הישראלית הוא בחר באפשרות הראשונה. אבל התקשורת היא קליינט קל. המשטרה והפרקליטות זה כבר סיפור אחר לגמרי.
 
פגיעה בש"סי
"תראה מה זה ירידת הדורות", סימס גורם חרדי בערב שבו התפרסמה הקלטת החדשה של אריה דרעי. "הבן של הרב עובדיה סיפק סרט וידאו, אבל הבן של הרב שלום כהן הצליח להוציא רק אודיו".
כן, יושב ראש ש"ס הפגין השבוע שוב כישרון מרשים לסובב לטובתו הקלטות מביכות. השיטה פשוטה: במקום לדבר על התוכן צולה-האוזניים, לדבר על ההקלטה. לא המסר, אלא המדיום. כך לפני שלוש שנים הפכו האשמות חריפות של הרב עובדיה כנגדו ("רשע, גנב") ל"אבא מה עשו לך". וכך, בשינויים המתחייבים, גם השבוע. בזה אחר זה התראיינו מקורביו וחברי סיעתו וסירבו לדבר על האופן שבו יושב ראש המפלגה מדבר נגד הראשון לציון. במקום זאת הם דיברו על "מעשה הנבלה" שבהקלטה. אפשר רק לשער מה היה קורה לו יאיר לפיד או נפתלי בנט היו מתועדים בישיבה פנימית כשהם מתארים את גדולי רבני ש"ס כרודפי כבוד, שקרנים ורמאים.
בוחרי ש"ס שנותרו במפלגה אחרי מות הרב עובדיה וחקירות דרעי משתייכים לזרם החרדי יותר. זה הזרם שרוצה שלום בית ספרדי, מקפיד בכבודם של רבנים ודוגל באמונת חכמים. האם הם השתכנעו מהבליץ התקשורתי של מקורבי דרעי?
הבעיה העיקרית של מנהיג ש"ס נחשפה השבוע במלוא חומרתה: איום אלי ישי מוגר, כיסי ההתנגדות שלו במפלגה חוסלו, אבל דווקא אז, וסליחה מראש על ההשוואה, במקום הטרור המאורגן צצו פלגים סוררים.
את חולשת דרעי בעקבות שתי חקירותיו הפליליות הריח היטב יעקב כהן, בנו של נשיא מועצת חכמי התורה, שכבר הפגין את כוחו בחיסול הקריירה הפוליטית של ח"כ יגאל גואטה. הריח אותה גם ח"כ יעקב מרגי, שעל פי עדותו של דרעי מתכנן בשקט לרשת את ההנהגה אם דרעי ייאלץ לפרוש. בשורת ראיונות בחודשים האחרונים הבהיר מרגי שכתב אישום יחייב פרישה, אמירה חוקתית שגרתית אבל מאוד בלתי שגרתית במושגים ש"סניקיים.
והריחה את החולשה גם חצרו של הרב עמאר.
שיתוף הפעולה בין כל הגורמים האלה הוביל את מה שזכה לכינוי "השלום הספרדי", פגישת פיוס בין חשובי הרבנים. הרחוב אהב, אבל דרעי זיהה כאן סכנה ברורה ומיידית. איך אמר פעם יצחק שמיר? כל התכנסות של יותר משני אנשים היא ניסיון לקשירת קשר. לפחות במקרה הזה, העובדה שדרעי פרנואיד לא אומרת שלא רודפים אחריו. כשהוא מדבר על ניסיון הפיכה הוא איננו ממציא.
דרעי של הסיבוב השני איננו הרב-מג ששלט בפוליטיקה הישראלית. אבחנה יפה ב"ידיעות אחרונות" לפני כמה שנים תיארה אותו כחוני המעגל, שמתעורר אחרי שנים רבות של תרדמה ואינו מבין שהעולם המוכר לו השתנה לחלוטין. עוזריו המיואשים מנסים להסביר לו כבר שנים את חוקי המשחק החדשים: קבוצות ווטסאפ החליפו את קומץ העיתונאים שבהם שלט בעבר ביד רמה, והוא גם צריך להניח שכל שיחה שלו מוקלטת. ואמנם, תיעוד נוסף של דרעי ממתין בכמה בתים בהר נוף לפרסום קרוב.
אנשי דרעי מסבירים שהשידור השבוע יצר רושם מתעתע. כן, הייתה הפיכה בשלבי התארגנות אבל היא מוגרה. חצרות עמאר וכהן כבר לא, והמצב היום יציב בהרבה מכפי שהיה לפני כמה שבועות, עת הוקלטה שיחת הטלפון.
דרעי כבר ידע ויודע משברים גדולים מאלה. אבל לפרסום יש דינמיקה משלו. זה לא טוטאל לוס, לא ולא. אבל זו לבטח פגיעה בש"סי.
 
סוף עידן ההקלטות
אפשר כבר לנחש שכאשר תעלה להצבעה יוזמת ראש הממשלה לאיסור על הקלטת שיחות ללא הסכמת שני הצדדים, ש"ס לא תצביע נגד. אריה דרעי הצטרף השבוע לרשימת נפגעי ההקלטות (אגב, איך אפשר להקליט בטלפון כשר? – שאלה מסקרנת לרב יעקב כהן), לצד חברי כנסת כמו איתן כבל ("אני גם רוצה להתקדם, שיישרף העולם"), מיקי זוהר ("אבעיר את הקואליציה אם לא אקבל את הכסף") וכמובן בנימין נתניהו עצמו ("אדבר עם הג'ינג'י").
כשיוסי פריצקי הוקלט לפני 15 שנה מלכלך על חבר מפלגתו אברהם פורז, זה היה באמצעות מכשיר מיושן עם קלטת סלילים. אלו לא ההשמצות שנעשו נפוצות יותר, אלא אפשרויות ההקלטה שהתרבו. יהיה מפתיע מאוד אם החוק לא יזכה לרוב. אין סיעה אשר אין בה קורבן הקלטות, אם אפשר לקרוא לזה כך. היוזמה הזו תשנה לעד את העיתונות הישראלית: לא יהיו יותר הקלטות שולה-אולמרט ולא נתניהו-מוזס וגם לא עשרות שיחות טלפון שהעיתונאי מקליט ונשוא התחקיר איננו מסכים לכך. עם כל הכבוד לחוקי המשטרה השונים, זו היוזמה המשמעותית של החורף הקרוב בכנסת.
הליך פלילי חושף תיעוד יוצא דופן של הצד האפל של מערכות הבחירות בישראל: חומרי חקירה שביצעה המשטרה חושפים כיצד, בהוראת מפלגת "קדימה" ומנהל הקמפיין שלה אייל ארד, נשכרו לא פחות מ-5 חוקרים פרטיים כדי לאסוף מידע על יו"ר הליכוד ורעייתו – מבלי שהשב"כ יבחין. ארד בתגובה: "שקר, לא מכיר את החוקר". צפו בכתבה המלאה
מעט מאוד הזדמנויות נקרות בפנינו לצלול אל הצד האפל של מערכות הבחירות. אחת כזו מתרחשת בימים אלה, בהליך פלילי שמתנהל בתל אביב. העדויות שם חושפות כיצד בבחירות 2009, בין ציפי לבני ובנימין נתניהו, שכרו אנשי לבני חוקרים פרטיים על מועמד הליכוד לראשות הממשלה – וגם על רעייתו. הפרשה פורסמו בתחקיר של חדשות 2 ב-2012, והוכחשו נמרצות על ידי קדימה ואיל ארד, אך כעת נחשפים כל הפרטים ומתברר.
"זו הייתה תקופת בחירות אבל אני יכול להגיד שבאופן עקרוני היה מעקב, מבחינתי הלקוח הוא 'קדימה'", כך אמר החוקר הפרטי רפי חאמי בתחקיר שפרסמנו לפני חמש שנים. בחקירתו במשטרה שפרטיה נחשפים אמש (ראשון), הוא היה נדיב הרבה יותר במידע על גיוסו בתשלום ל'קדימה'. "אני זוכר מפגש אחד ודאי בבית מפלגת קדימה ברחוב גיסין בפתח תקווה, אם אני לא טועה בחדר של ציפי לבני".
גם מנכ"ל המפלגה דאז משה שחורי אישר את הדברים השבוע בעדות בבית משפט: "הייתה פגישה בין החוקר לבין האנשים של ציפי שבה סוכם על המעקבים (אחר נתניהו)".
לא גורמים זוטרים עמדו מאחורי העיקוב:
חאמי: "אייל ארד (מנהל הקמפיין של לבני במערכת הבחירות) פנה אליי בקשר לעבודה של תצפית במלון קראון פלאזה בתל אביב, בו שהה ביבי נתניהו. בהמשך נפגשתי עם ארד, שתי פגישות. האחת במטה הבחירות של המפלגה בתל אביב והשנייה בבית קפה בסמוך לרחוב ארלוזורוב. ארד פירט בפניי כאמור את דרישת העבודה הנ"ל ודיבר איתי גם על המחיר. דיברנו על שבוע עבודה, ההערכה שלי הייתה סך של 70-80 אלף שקלים, משהו כמו 10,000 שקלים ליום עבודה".
חוקר: "מדבריך עולה שאייל ארד הוא זה שמסר לך את מתווה העבודה ומפלגת קדימה שילמה את התשלום?".
חאמי: "כן, אייל ארד הוצג כיועץ ומי שמנהל את מסע הבחירות. אני רוצה לציין שמי שטיפל ואמר מה צריך לעשות בפעולת התצפית הוא איל ארד".
הפרקליטות השחירה פרטים רבים מהעדות, אבל לנו נודע מה יש שם. מסתבר שזה היה מעקב בהיקף גדול. חאמי צירף אליו עוד ארבעה חוקרים שמתחזים לזוגות שיושבים בלובי ומתעדים בסתר את בני הזוג נתניהו. לפי העדות, מטרת המעקב הייתה הקלטה ותיעוד של פגישות נתניהו ורעייתו עם שני אנשי עסקים מוכרים: האחד מיליארדר והשני עוד היה אז מקורב לזוג ומאז חצה את הקווים, כל זאת כדי להשיג מידע מביך על מועמד הליכוד לראשות הממשלה.
"ביום 25.12.08 התמקמתי יחד עם עובדים שלי במלון קראון פלאז'ה בלובי המלון", סיפר חאמי. "במהלך היום ביצענו שעות תצפית ארוכות. לעיתים יצאנו לתצפית בנקודות סמוכות. למיטב זכרוני דיווחתי לאיל ארד". החוקרים חזרו הביתה עם תיעוד של פגישות ושיחות של נתניהו עם אנשי העסקים, ומדובבים שיחה של שרה על ידי אחד החוקרים.
האירוע הזה חמור לא רק מבחינה ציבורית אלא גם אבטחתית: נתניהו הוא אישיות מאובטחת על-ידי השב"כ כיושב ראש האופוזיציה, ובכל זאת איש לא שם לב לגורמים שקרבים אל נתניהו עד כדי מרחק הקלטה. אולם ביום למחרת נקטע המעקב: מבצע "עופרת יצוקה" פורץ ונתניהו נוטש את קראון פלאזה לטובת סיורים בדרום המותקף.
אחרי הבחירות מגיע ל'קדימה' החשבון. "הפעילות נערכה על ידי שלושה חוקרים מהשעה 10:00 עד 22:00, לפי 165 דולר לשעה". בתחקיר ששודר בעבר פרסמנו שבאורח פלא התשלום הוצג למבקר המדינה כ"הוצאות רכב" ולא כמהותו האמיתית: מעקב אחר יריב פוליטי. שמונה שנים אחרי – האמת יוצאת לאור.
איל ארד מסר בתגובה: "איני מכיר אדם בשם רפי חמי, מעולם לא הזמנתי ממנו עבודה, ומעולם לא הזמנתי או הפעלתי או הייתי קשור, לחוקר פרטי במהלך מערכת בחירות, לא ב-2009 ולא בשום מערכת בחירות אחרת, ולא דיווחתי או קיבלתי מידע מחוקר פרטי. כל מי שקושר אותי לכך עושה מעשה בועז הרפז, כלומר משקר ונתלה בשמי כדי לחפות על מעשיו הנלוזים".
מסע אל האנשים שיהיו אחראים להחלטה הדרמטית של השנה – האם להעמיד את ראש הממשלה נתניהו לדין. מי שנמצאים במרכז הסערה הם שומרי הסף, מפכ"ל המשטרה והיועץ המשפטי לממשלה, עמית סגל ואמנון אברמוביץ' פגשו אותם וגם את יוזמי החקיקה המנסים להגביל את צעדיהם.
האם הסקרים גורמים לנתניהו לשנות כיוון ולהפסיק לתקוף?
מי התרחק ממי, ריבלין או הליכוד?
הרפש במושב החורף יגרום לנו להתגעגע לקיטוב של השנה שעברה
נאור ניסתה לכבות את השריפה הפוליטית עם דלק
איש השנה בפוליטיקה: דוד ביטן
כשמעגל החקירות סוגר על האיש הכי מרובע בפוליטיקה
האב הרוחני של טראמפ: פרידה מארתור פינקלשטיין
תיק אלפיים? תיק אלפיים ותשע-עשרה
מבחן שרון וכישלון העיתונאות: על מגני מושחתים שהפכו ללוחמי צדק
סכנה ברורה אבל לא מיידית
ביום שבו חזר בנימין נתניהו מהגלות אל לשכת ראש הממשלה, במרץ 2009, לכדה עדשת צלם ביציע העיתונות בכנסת פתק שקיבל מראש לשכתו, ארי הרו. הפתק היה כתוב אנגלית בכתב צפוף. אנגלית איננה רק שפה עבור ראש הממשלה; היא מצב נפשי. כשהוא ובנט, למשל, חזרו לדבר אחרי כמה שנות נתק, הם עשו זאת בשפה ששניהם דוברים במבטא מושלם, אמריקני. הרו ונתניהו היו קרובים יותר. כשראש הממשלה התיישב בסוף 2014 לשיחות הליליות עם נוני מוזס הוא עשה זאת כשבידו סיגר ובכיס חליפתו טלפון סלולרי של הרו. הרל"ש הפקיד בידי הבוס את מכשירו, הבוס הפקיד בידי הרל"ש חלק ניכר מסודותיו. מה הפלא שנתניהו היה השבוע אדם מודאג.
ארי הרו הוא פקיד הציבור שכל אחד היה מאחל לעצמו: דיסקרטי, נטול אגו, ישר. נפילתו לחקירות החלה ככל הנראה מהדלפה של גורם מתחרה בלשכה. ברצותו לסלק מדרכו גורם שהפריע לו בדרך לאוזנו של נתניהו ייתכן שהגורם הוליד בעקיפין את נפילת נתניהו עצמו. התעצומות שהפעילו רשויות החוק בפרשת החברה הפרטית של הרו לא  פרופורציונליות לאופי החשדות ולחשיבותו הנוכחית של החשוד. אלא אם המטרה, כמו בחקירת החשד המגוחך ששולה זקן האזינה בסתר לראש הממשלה רק כי הקשיבה לשיחותיו משולחנה בלשכה, היא לגייס עד מדינה באמצעות לחץ מהאגף.
הרו משוכנע עד היום שלא נפל רבב במעשיו, אבל איש חכם כמוהו יודע מן הסתם שמאבק משפטי יהיה יקר וכנראה גם עקר. זו הסיבה למגעים שמנהל עורך דינו, רואי בלכר, להפיכתו לעד מדינה.
ההצעה הונחה על שולחן הפרקליטות כבר לפני חודשים ארוכים, ונתקלה במענה בסגנון "אל תתקשרו אלינו, אנחנו נתקשר אליכם". בימים האחרונים הפרקליטות יצרה לפתע קשר. האם הסיבה היא שהחקירות הגיעו למבוי סתום ובלחצם להשיג משהו בכל מחיר בצלאח א-דין מנסים להפוך גם את האבן הזו? או הפוך, שהחקירה מבשילה בוודאות לכתב אישום והמהלך הוא כבר חלק מההיערכות לטיעוני התביעה? האם סביר שחותמים על הסכם עד מדינה ומשלמים להרו עכשיו ובמזומן אבל כלל לא ישתמשו בו בסוף?
ואולי יש אפשרות נוספת, והיא שהרו הוא לא רק הדג השמן אלא גם הפיתיון לשאר הדגים, עדי המדינה שבדרך, אלה שכפי שנכתב כאן לפני שבועיים נצלים איש איש על גריל משלו. החשוד המיידי הוא גיל שפר. ראש הסגל לשעבר נחקר במשטרה בחודשים האחרונים לא פחות מ-48 פעמים. גם זה מספר בלתי הגיוני לכשעצמו בדמות לשעברית שהסתבכה בפרשה בעלת חשיבות בינונית. אלא שחלק גדול מהחקירות עסק בפרשות 1000, 2000 והמעונות, ואולי זו מטרתם הנוספת של החוקרים.
ויש גם את שלמה פילבר. חוקרי הרשות לניירות ערך ניסו וניסו אבל לא גילו ולו אגורה אחת, או טובת הנאה אחת, או הבטחה עתידית אחת, שהגיעה מכיוון בעלי בזק שאול אלוביץ' לכיסו של מנכ"ל משרד התקשורת. תיק בזק הוא, אם כך, מועמד בעיני הפרקליטות להיות תיק 4000: הם מנסים למצוא ראיות שפילבר היטיב עם בזק בשליחות השר הממונה, בנימין נתניהו, ואילו הוא טוען עד עכשיו בתוקף שנקט במדיניות לגיטימית ושקופה לפתח את תשתיות התקשורת ללא קשר למה שהתרחש מעל ראשו בין הידידים הותיקים מבזק ומבלפור. לחוקרים עניין פילבר הוא, לפיכך, צל"ש או טר"ש.
חמישה תיקים שונים שעוסקים בראש הממשלה או סביבתו מתקרבים לנקודת הרתיחה: תיק 1000, תיק המתנות, הוא צנוע (יחסית) בממדי החשדות אבל מוצק למדי מבחינת הראיות. עליו יתנהל הקרב העיקרי. תיק 2000, השיחות עם נוני מוזס, נראה כאירוע מצחין אך ספק-פלילי. בתיק 3000, הצוללות, מדגיש מנדלבליט בשיחות סגורות שנתניהו איננו חשוד גם אחרי שהתבררו פרטי עדותו של המתווך מיקי גנור. תיק בזק תלוי, כאמור, בפילבר. התיק הקטן והצדדי אך כזה שיכול להשפיע דרמטית על האווירה כולה הוא תיק המעונות שעוסק כולו בשרה נתניהו. העמדה לדין של אשת ראש הממשלה יכולה להוביל להסלמה משמעותית בהתנהלות נתניהו עצמו. באביב האחרון, עמדתם של שרה ויאיר נתניהו נגד התאגיד כמעט הסתיימה בפירוק הקואליציה. אם בבלפור ירגישו שמתנהל נגדם מצוד יש תחושה שהמערכת הפוליטית כולה תשמע מזה.
קו משותף אחד עובר בחקירות שממררות את חיי נתניהו כבר שנה, והוא חיבתו של ראש הממשלה לחינמים. גם בהנחה המקובלת שנתניהו פעל כשורה לחלוטין בתיק הצוללות, העובדה שהוא מקבל שירותים בשקל לשנה מעו"ד דוד שמרון הביאה לפרקליט עבודה בהיקף רב, שנחקר עכשיו, מתעשיית השחיתות של גנור; הסיגרים והשמפניות שקיבל חינם ממילצ'ן ופאקר אולי יעלו לו בהעמדה לדין; הרצון הבלתי נגמר לפרגון תקשורתי הביא את הפגישות החשודות עם מוזס ואת התחקירים שקשרו בין החלטות על בזק והכתבות המפרגנות ב"וואלה" של אלוביץ'". יום אחד יעשו על זה סרט: "סיפורה של אהבת חינם".
רצף החקירות מעיד שבניגוד לתיאוריות ההבל על היועץ המשפטי לממשלה, הוא איננו נוקט סחבת או פועל להגן על ראש הממשלה. מי בדיוק מנסה לגייס את הרו לעד מדינה? מי שולח חוקרי משטרה ברחבי תבל? מי מינה את ליאת בן ארי האקטיביסטית לרכז את הטיפול בתיקי הדגל נגד נתניהו? המפגינים בפתח תקווה יכולים לחפש להם דברים מעניינים יותר לעשות בשבתות שנותרו הקיץ.
אהבת חינם
עליית המדרגה של השבוע היא האירוע המשמעותי ביותר מאז חשיפת החשדות בתיקי אלף ואלפיים, לפני שבעה חודשים. היא הגיעה בעיתוי גרוע מאוד מבחינתו של ראש הממשלה, לאחר שאירועי הר הבית ערערו את לפיתת הברזל שלו את דעת הקהל הימנית. הקואליציה שהעניקה לנתניהו גיבוי מלא מאז פרוץ הפרשות תצטרך לעשות מתישהו בחודשים הקרובים הערכת מצב מחודשת. זה עשוי לקרות גם בגלל שבירה יזומה ימינה של נתניהו, צעד סביר למדי למי שרוצה ללכד סביבו את תומכיו ערב הכרעות דרמטיות ולהשתקם מפרשת הגלאים.
הסקר שמתפרסם בעמודים אלה מלמד שבינתיים הליכוד לא נפגע מהחקירות. אלה חדשות חשובות עבורו כי גם בנט וכחלון מסתכלים על הנתונים: הם יהססו לנקוט צעדים נגד ראש ממשלה שעדיין שומר על הפופולריות שלו. מעניין גם לראות שהיוזמה הבוסרית ואדי ערה תמורת גוש עציון זוכה לתמיכת רוב זעיר בציבור הישראלי ורוב מוצק בציבור היהודי. וחשוב לא פחות מבחינתו: יאיר לפיד חוזר להוביל בקרב צמוד על אבי גבאי. מאבק מר על הנהגת הגוש היריב יקשה על שני אלה לקחת ממנו קולות בליכוד.
כדאי גם לזכור שיש עוד זמן, ובשפע: בחירות בדרך כלל מוקדמות, וחקירות  דווקא נוטות להתאחר, ולכן עדיין סביר שהמצב המשפטי לא יוביל לפירוק הקואליציה בחודשים הקרובים. ובקיצור: נתניהו בסכנה ברורה, אבל עדיין לא מיידית.
בימים האחרונים נערכת על ידי עיתונאים ופוליטיקאים משמאל השוואה בין תפקוד התקשורת בענייני אולמרט ונתניהו: ״לא דפקנו חשבון למנהיג ממחננו, העמדנו את המלחמה בשחיתות לפני האידיאולגיה״. עם כל הכבוד, לא זו ההשוואה הנכונה.
‏ההשוואה היא אריאל שרון. אולמרט היה מנהיג גמור אחרי מלחמת לבנון 2. שרון – ראש ממשלה חזק בדרכו לרמוס את גוש קטיף ובמקביל – חשוד בעבירות שוחד קשות, קודם פרשת האי היווני ואחר כך פרשת סיריל קרן שכוללת קבלת מיליון וחצי דולר ממרטין שלאף. מעולם, כולל היום, לא היו חשדות כאלה נגד ראש ממשלה ישראלי.
‏במשך השנתיים הדרמטיות של ההתנתקות איש לא קרא לו לצאת לנבצרות או להתפטר למרות שנחשד בקבלת שוחד של 1.5 מיליון. ‏איש לא הפגין מול בית היועץ המשפטי מזוז על התארכות החקירה. שבתותיו עברו בדממה, ללא עצרות מחאה ושלטים. הראיונות עם שרון עסקו כמעט אך ורק ביוזמת הפינוי ובשאלות מחניפות. העיתונים הפכו אותו לענק בקנה מידה היסטורי.
חכמה קטנה לצאת על אולמרט שהיה מחוסל ממילא ובחיים לא היה מקדם שום שלום ושום בטיח. חכמה על חלשים.
‏המבחן היה מבחן שרון ובו התקשורת הישראלית כשלה. את פירות הביאושים של הגנה על מושחתים בשם אידיאולוגיה, כולל מימין, אנחנו רואים עד היום.
נ.ב.
אחרי כתיבת הטור הזה הזכיר לי עיתונאי מוערך שגם אולמרט הוא לא מקרה לגאווה תקשורתית מיוחדת. בעודו נאשם בפרשת הולילנד הוא קודם ופומפם באגרסיביות כמועמד לראש הממשלה. פוליטיקאים בכירים נפגשו איתו כדי לרוץ ברשימתו; בעיתונים אמרו ״רוץ אולמרט רוץ״. גם את זה ראוי להזכיר.
ערב שבת בין השמשות, כשהרו חתם על הסכם עד המדינה, הורגשה בסביבת נתניהו אווירת ערב קריסה. עוד עד מדינה ושר אחד שמתייצב נגדו, וכסאו היה מתחיל להתנדנד כפי שלא התנדנד מאז שלהי שלטונו ב-1999. סקרי תחילת השבוע והתגובות ברשתות בלמו את המגמה, אולי אפילו הפכו אותה.
שרי הליכוד שהתייצבו השבוע לימין נתניהו אחרי 72 שעות שתיקה, מי בראיונות, מי בפייסבוק ומי על במת הכנס בגני התערוכה, עשו זאת בגלל ההיסטוריה ובגלל ההיסטריה. ההיסטוריה בליכוד מטילה תג מחיר כבד על מי שנתפס כחותר תחת המנהיג. נתניהו עצמו שילם מחירים כבדים על פעולותיו נגד שרון, וב-2017 התייצבות נגדו לא תיתפס במפלגה כעמידה על משמר אידיאולוגי כמו בהתנתקות אלא כסיוע לתקשורת השנואה להפיל את שלטון הימין.
ההיסטריה היא התגובות בקרב בוחרי הימין, שהזכירו השבוע את הישורת האחרונה של בחירות 2015. אווירת "העולם כולו נגדנו" גיבשה את הגרעין המרכזי של הימין והליכוד סביב נתניהו. הוא הצליח לקבע בתודעה סופית את המשוואה המשולשת ימין=ליכוד=נתניהו. זה מסביר, אולי, את הפער שבין השיעור הגבוה, על פי הסקרים, שאיננו מאמין לגרסת נתניהו ובין העובדה שהליכוד והקואליציה כולה שומרים על כוחם.
החודשיים האחרונים יצרו סביב נתניהו דינמיקה חמורה של הידרדרות. הדבר הגרוע ביותר לראש ממשלה הוא לאבד את השליטה בסדר היום. ממנהיג הימין מול שמאל אתה הופך בן לילה לחשוד מול חוקרים. מנצח הוא כבר לא יוצא בזירה הזו, אז עדיף להעתיק את הקרב לזירה אחרת, מוכרת, של ליכוד אחד גדול מול כל השמאל. שרון פנה שמאלה אל ההתנתקות, נתניהו פונה ימינה אל המסרים הותיקים שהביאו לו ארבעה נצחונות בבחירות.
שתי מתנות קטנות קיבל נתניהו, חוקיות לגמרי: הראשונה, אותו שלט אומלל "אשם עד שתוכח חפותו", שלט גרבוזי בהשפעתו. זה שלט קטן בהפגנה, אבל צעד גדול לנתניהו. השני, חקירת פרשת החמגשיות בתיק שרה נתניהו. ייתכן שהגברת צריכה לעמוד לדין, אבל חקירתה על ענייני חמגשיות כה מופרכת ואומללה שהיא נראית כאילו נלקחה מאותו סרטון בחירות מפורסם של נתניהו עם היועץ שמביא לו דיווחים על "פרשת הדגים באקווריום". לנתניהו זה התאים כמו כפפה ליד האוחזת בחמגשית רותחת.
השבוע האחרון העניק לנתניהו כמעט בביטחון עוד שנה בתפקיד. שותפיו התיישרו עם העמדה שאין מה לדון בהדחה עד להגשת כתב אישום. הדיון הפוליטי הוכרע, בקרוב ייצא עם ישראל לחופשות אוגוסט האחרון, ואז החגים, ובפתח מושב החורף אין תקציב שמאיים על שרידות הממשלה.
באירועים כמו חקירות פליליות גרעין התומכים נוטה בדרך כלל להתמצק ולקטון. מי שנמצא בקצות המחנה סובל מהריח הלא נעים וחוצה את הקווים, אבל אלה שבמרכז מתגבשים עוד יותר סביב המנהיג. השבוע ראינו את ההתמצקות, הקיטון עדיין לא ניכר בסקרים אבל אולי, לא בטוח, יבוא בהמשך, בהבשלה מאוחרת.
אירוע התמיכה בנתניהו לא נועד, כפי שנראה בטעות על המסך, להעביר מסר ליועץ המשפטי לממשלה. הנמענים הצטופפו בארשת חמוצה בשורה הראשונה, אלפי ליכודניקים נלהבים מאחוריהם וכוכב הערב לפניהם. נתניהו איננו קונצנזוס בליכוד. יש מיעוט לא קטן במפלגה שאיננו מתלהב ממנו. אבל רבים ממתנגדיו הגיעו, אחרי שנים, לאירוע בביתן 1 של גני התערוכה – או אולי מדויק יותר לכתוב ביטן 1 – כדי לחזק אותו במאבקו. שר בכיר בליכוד, או בינוני עם מחשבות בכירות, שראה את המפגן הזה לא יעז להרים את ראשו במהרה ולקרוא תגר על מנהיגות נתניהו. המסר נצרב במאה דציבלים. המפלגה זה הוא והוא זה המפלגה.
3000 המשתתפים, וגם זה ראוי לציון, היו ברובם ישראלים בגיל העמידה או קרוב אליו. הגרעין הקשה של הליכוד, מעניין לציין, מבוגר בהרבה מאלה של מפלגות כמו יש עתיד, הבית היהודי או אפילו מפלגת העבודה. הם היו אנשים צעירים כשהריעו לראשונה ליו"ר הליכוד בנימין נתניהו. הוא התבגר והם הזדקנו אבל נותרו יחד. הם מקור כוחו של נתניהו במפלגה. הדור שאחריו, שאחריהם, ישנה דרמטית את הליכוד והימין. אבל שלשום הם אותתו שאף תיק, חקירה או בכיר אחר לא יפרידו ביניהם. בגיל כזה כבר לא מחליפים סלון, בטח שלא ראש ממשלה.
 
 
בעוד שלושה שבועות
עשרות שרים וח"כים נשאלו השבוע אם יקראו לנתניהו להתפטר בשל כתב אישום. השאלה הזו היא קצת 2016. היא הייתה רלבנטית כאשר נראה היה בינואר האחרון שתיק נתניהו-מוזס חתום וסגור; כאשר חקירת תיק המתנות עמדה להסתיים "תוך שלושה שבועות", כדברי המפכ"ל בחורף. כרגע נראה, כמאמר הבדיחה, שזה אכן עוד שלושה שבועות: לא שבועות הזה, לא הבא, זה שאחריו. במקרה המהיר, מקרה בזק ממש, יוגש כתב אישום נגד נתניהו בעוד שנתיים. זה לא תיק אלפיים, זה תיק אלפיים ותשע-עשרה.
אחרי שארי הרו נטש ועם דוד שמרון ומומו פילבר אסור לו לדבר, הזמן הוא כרגע ידידו הגדול של ראש הממשלה.
ולכן לא נראה שראשי הקואליציה ובכירי הליכוד יועמדו בדילמה האכזרית לקצר את כהונתם שלהם כדי לשלוח את ראש הממשלה הביתה בעל כורחו. בשנה הרביעית, אולי תחילת החמישית של הממשלה, נתניהו עצמו כבר יעדיף ללכת אל הבוחר. בניגוד לאולמרט, כאן לא ידונו בממשלה חלופית ולא יהיו הדחות ליליות. לנתניהו אין תאום-לבני שיערער לו את המפלגה מבפנים ותואם-ברק שימשוך את השטיח מבחוץ. אלא אם המידע שנערם על שולחן היועץ יבשיל לחקירה חדשה, זו שאי אפשר יהיה לפטור כ"על סיגרים לא מדיחים" או "שיחות עם מו"ל זה לא פלילי".
המפגינים מול בית היועץ המשפטי לממשלה לא יוכלו להתלונן: קריאתם הייתה להפוך כל אבן, והפיכת כל אבן דורשת זמן. רק משיכה בקצות החוט שסיפק ארי הרו תאריך את החקירה אל תוך החורף הקרוב ותרחיב אותה אל יבשת אירופה, היבשת הרביעית שבה נערכת החקירה אחרי אמריקה (מילצ'ן) אוסטרליה (פאקר) וכמובן אסיה.
בכלל, יועץ פוליטי מיומן היה מציע למפגינים לנטוש את כיכרות פתח תקווה ולעבור לחיפה להפגין מתחת לביתו של משה כחלון. שר האוצר מחשיב מאוד את דעת הקהל ובניגוד למנדלבליט הוא גם תלוי פה למחייתו הפוליטית.
ההפגנות בפתח תקווה ועצרת הליכוד היו שתי שגיאות שקיזזו זו את זו. עכשיו, כשברור שהכל פוליטי, נשארו החקירות עצמן. השיח הפוליטי הער לא יעצור את השעון הפלילי, לא ישכנע את ארי הרו לוותר על הסדר עד המדינה, לא ימנע את המשך הלחץ על כמה ממקורביו האחרים של ראש הממשלה.
גל של צחוק מתגלגל שטף את מטה הבחירות של שמעון פרס. הוא החל מיושב ראש מטה הבחירות, חיים רמון, והדביק בהדרגה את העובדים, היועצים וגם כמה עיתונאים אובייקטיביים להפליא. זה היה אביב 1996, ערב תחילת שידורי התעמולה. על טלויזיה דלת אינצ'ים וכרסתנית הוקרן בפעם השלישית תוך חמש דקות תשדיר דל-תקציב וקצר מטעם הליכוד, "פרס וערפאת, השילוב הזה מסוכן לישראל". בפעם הראשונה השתעממו במטה. בפעם השנייה חשבו שזו תקלה בשיבוץ. בפעם השלישית פרצו בצחוק: ככה הליכוד רוצה לנצח?
החיוך נמחק במטה העבודה בלילה שבין 29 ל-30 במאי 1996. מסע הבחירות של פרס התהדר במיטב הסוסים המנצחים של המלחמה הקודמת: הוא הקרין תשדירים סאטיריים מתוחכמים עם רמי הויברגר, שיעמם עד כלות עם נאומים ממלכתיים של המועמד המקשיש, והכין עשרות תשדירים. הליכוד, לעומתו, הצטייד בנשק האמריקני החדיש של ארתור פינלקשטיין ונצמד בהוראתו לשלושה מסרים פשוטים: פרס שמאלני, פרס שמאלני מאוד ופרס שמאלני מדי.
האיש שאחראי לבחירת המסרים, הפשטתם עד לרמה של טיפשות ונעיצתם במוחו של הבוחר, נהג להתאכסן במלון המלך דוד תחת שם בדוי ולהיכנס מהשער האחורי. איש לא ידע כשארתור פינקלשטיין הגיע ארצה לראשונה ואיש לא הבחין כשחמק, יומיים תמימים לפני יום הבוחר. סיימתי את מלאכתי כאן, בישר למועמד נתניהו ולמנכ"לו הצעיר ליברמן. אתם תנצחו בפער של קצת פחות מאחוז. בעשר בערב, כשהמדגמים בישרו על תוצאה הפוכה, ליברמן צלצל לפינקלשטיין בדאגה. לא לדאוג, השיב היועץ. אז ליברמן לא דאג.
"הוא גרם ליועץ האכזרי של קלינטון, ג'יימס קרוויל, להיראות כמו מרי פופינס", אמרו על פינקלשטיין בשנות התשעים. זה היה העשור שלו. הוא המליך נשיאים, ראשי ממשלה וסנאטורים גם שני עשורים לפני ושניים אחרי, אבל שיא עידן הטלויזיה היה גם פסגת חייו. בחודש שעבר, כשנתניהו הגיע לפסגה מדינית בהונגריה, שלושה מחמשת המנהיגים שם זכו בבחירות אחרי ששכרו את שירותיו של פינקלשטיין.
בחירות 1996 בישראל היו הגיחה המשמעותית הראשונה שלו מעבר לים. ייבואו לכאן היה המקבילה הפוליטית לפער ארביטראז' בבורסה: הוא היה היועץ האמריקני היחיד בבחירות שהתנהלו בסטנדרטים של שנות השבעים. "כשאתה מזמין סקר ממישהו שאיננו ארתור", אומר ראש מטה שר הביטחון שרון שלום שעבד איתו למעלה מעשור, "אתה מקבל כעשרים עמודים במקרה הטוב. מארתור קיבלת אלף. אותו לא עניין כמה מנדטים יש, או מה הציבור חושב, אלא מה עומד מאחור, ועל איזה כפתור ללחוץ. כשמטוס מאבד גובה, אתה רוצה לדעת באיזה גובה אתה, או לבדוק לעומק מה הסיבה לכך? ארתור היה שם כדי לאתר את הסיבות".
טיפש או מושחת
כמי ששלט בערך בחמש מילים בעברית (ושתיים ברוסית, מוסיף שלום: "נייט", ו"דא"), הוא הפקיד את מלאכת בחירת המילים בידי מקומיים. אבל את המסר הוא קבע. בבחירות 2009, אחרי מבצע עופרת יצוקה, הוא הפך את ליברמן לממליך המלכים עם הססמא "בלי נאמנות אין אזרחות". סקרי העומק שלו גילו שהציבור כועס; שאלה ספציפית גילתה שהבוחר כועס במיוחד על ערביי ישראל; ומחקר נוסף גילה שליברמן נתפס כאיש המתאים לטפל בכך. בינגו, בום, חמישה-עשר מנדטים.
"לארתור הייתה יכולת מדהימה, בזכות המספרים שלו, לזהות ממרחק של 12,000 קילומטר את הבטן של הישראלי", מוסיף שלום. "תקווה, כעס, אהבה, נקמה – אלה החומרים שמהם הורכבו מסעות הבחירות שלהם".
לא קם יועץ אסטרטגי אכזר ממנו כלפי השמאל. הוא היה פטיש, וכל המועמדים השמאלנים נראו לו כמסמר. "זיהיתי חמישה ביטויים בלבד שהוא משתמש בהם", אבחן פעם חוקר, "אולטרה-ליברל, סופר ליברל, ליברל להחריד, ליברל טיפש וליברל שלא ייאמן".
השליטה המופלאה באקסל ובפטיש הביאה לו הישגים מדהימים סביב העולם. בגיל 26 הוא הפך את רונלד רייגן משחקן קולנוע למועמד לגיטימי לנשיאות; הוא הפך את ג'סי הלמס להיות הרפובליקני הראשון שצפון קרוליינה שלחה לסנאט מאז המאה ה-19; רפובליקני אחר סגר בזכותו פער של שישים אחוז באמצעות מסע בחירות אכזרי שהתמקד במחלתו המתפתחת של המועמד המתחרה. בארץ הוא היה הראשון שעמד על האבחנה הגאונית בפשטותה שהקרב בין ימין ושמאל הוא בעצם בין "יהודים" ו"ישראלים". השמאלנים לא ראו בו פינקלשטיין אלא פרנקנשטיין: דמות שמגיחה מהדמדומים, זורעת הרס וגודעת חיים פוליטיים של ליברליים לאורך ולרוחב העולם.
"מאשימים אותי שאני מריץ קמפיינים מפלגים", אמר בימים שבהם עוד נהג לדבר בפומבי. "מודה באשמה: כל עוד יש יותר רפובליקנים מדמוקרטים ויותר שמרנים מליברלים, אמשיך לעשות זאת". היו פעמים שפספס בהערכות על גודלם של שני המחנות: כך היה ב-2012, כשתחזיתו הבטוחה-בעצמה על ניצחון רומני על אובמה הובילה את נתניהו להרפתקה האומללה של התערבות בבחירות לטובת המועמד המפסיד. שבועיים קודם לכן, בפגישה חשאית בניו-יורק, הציג לנתניהו וליברמן סקר שריצתם המשותפת תניב 45 מנדטים. נתניהו היה הולך על האיחוד בכל מקרה, אבל התחזית המנופחת פגעה בתדמיתו כנביא המספרים. פתאום הוא עצמו היה הקורבן של קמפיינים שליליים. יומיים לפני בחירות 2013 חזר הביתה, כהרגלו בקודש, אבל זו נראתה כנטישה טרם קרב יותר מאשר מסע נצחון שאנן הביתה.
פינקלשטיין הריץ כל ימיו קמפיינים פרועים, לא מועמדים פרועים. לכן, ספק אם היה מאושר במיוחד מהמועמד טראמפ, אבל כשמביטים במסרים החדים של הנשיא ה-45 ("פייק ניוז", "לכלוא את הילרי" ועוד); באופן שבו הם חוזרים; בחידוד האובססיבי של העימות בין ימין ושמאל – כשרואים אותם רואים את מורשת פינקלשטיין, רק על אסיד.
הוא עצמו ראה את זה בא, כנראה. ב-2003, כששרון הביס את מצנע, סיכם את הבחירות במילים "כשאתה נותן לאנשים לבחור בין הטיפש למושחת, הם יבחרו במושחת". ושנה אחר-כך, בראיון ל"מעריב", אמר: "הילרי קלינטון היא מועמדת החלומות של הרפובליקנים".
הוא היה גאון שהקדים את זמנו. אבל אז הגיע זמנו, ואז זמנו עבר.
התמונה הראשונה שיובל שטייניץ תלה בחדרו החדש, חדר יו"ר ועדת החוץ והביטחון של הכנסת, הייתה של כמה כלי שיט. מה אתה רואה כאן, שאל כל אורח שהגיע ללשכתו. אני רואה כאן צוללת או שתיים, ארבע ספינות, עוד כמה סירות סיור, היה האורח משיב. לא, אמר שטייניץ בחיוך של מנצחים. אתה רואה כאן את כל חיל הים הישראלי.
מה קדם למה, הביצה או התרנגולת? במקרה של שטייניץ ברור: האובססיה שלו לחיל הים ולפיקוד הצוללות הולידה את מינוי החשודים בלשכתו, לא החשודים בלשכתו עוררו את האובססיה שלו לחיל הים ולצוללות. עוד ב-2002, שנה לפני שמונה לתפקיד, כתב הח"כ הצעיר, פילוסוף בהכשרתו, על הצורך להפוך את חיל הים לזרוע אסטרטגית כמו חיל האוויר. "הצטיידות האויב בטילי קרקע קרקע מצמצמת את חשיבותו של השטח היבשתי. הגיע העת להתרחב אל הים", כתב במאמר נרחב בביטאון "מערכות". רוב אבחנותיו עמדו במבחן הזמן.
כשהתפנה תפקיד מנהל ועדת החוץ והביטחון, אחד התפקידים המסווגים ביותר במדינה, שטייניץ חיפש מישהו עם מדים לבנים בעברו. אבריאל בר יוסף היה מועמד חלומות. אבריאל בא מן הים. הוא היה תת אלוף, מהנדס אוניות, בכיר בזרוע הימית של רפא"ל. יחד עם שר האוצר דאז נתניהו, שהפך לימים לחבר ועדת החוץ והביטחון, דחפו השניים להרחבתו של חיל הים. מבלי להיכנס לפרטים, אם ישראל אכן משתמשת בצוללות כדי לשמור על אפשרות המכה השנייה במקרה של מתקפה גרעינית על ירושלים או תל אביב, ואם צוללות זקוקות לטיפולים ממושכים, ברור מדוע צריך להגדיל את הצי. החשיבה האסטרטגית של שטייניץ השתלבה בחרדות ההשמדה של פטרונו הפוליטי נתניהו.
בר יוסף הכיר את דוד שרן בלשכת שטייניץ. כשנתניהו חיפש ראש לשכה הוא השאיל אותו ממקורבו האולטימטיבי דאז. שרן היה שם ברגע המכריע שבו נתניהו חיפש, אחרי חודשים ארוכים של חוסר איוש, ראש מל"ל חדש. אפשר לשער ששרן היה שם כדי לזרוק מילים טובות, מכריעות, על בר-יוסף. השניים הפכו לחברים קרובים, יחד עם ימאי נוסף, מיקי גנור. המשטרה בודקת עכשיו אם במשולש הזה לא טבעו כספים אדירים.
יחד עם מעצר היועץ הפוליטי שלו, רמי טייב, נוצר השבוע הרושם שהמעגל סוגר על שטייניץ. ובכן למעגל קשה לסגור על אחד המרובעים ביותר בפוליטיקה. פעם ביקשתי ממנו להביא לי עותק מספרו "הזמנה לפילוסופיה" שאזל מהחנויות. במשך חצי שעה הוא הדיין איתי מה המחיר שמצד אחד לא ייתפס כמתנה לעיתונאי ומצד שני לא יעניק לו הכנסה גבוהה יותר מאשר לו נמכר הספר בחנות.
סביר יותר שאם היו כאן שוחד או הפרת אמונים, הם היו פרי רכיבה של המקורבים על השר שלהם. הם הכירו מקרוב את תאוותו לצוללות ואת עמדתו של נתניהו וגזרו עליה, לכאורה, קופון שמן.
שטייניץ כבר היה בסרט דומה, ביבשה. לפני שש שנים, בעודו שר האוצר, התרגש עליו דו"ח קטלני של מבקר המדינה שהאשים אותו בקיצוץ שהביא למחדל הכבאות באסון הכרמל. שטייניץ הפעיל את נשקו המאיים מכל, מילים. אשד אדיר של מילים, לעיתונאים ולאנשי המבקר, שכנע את המעורבים שלשטייניץ אין אחריות במחדל. השבוע הוא דווקא התבצר בשתיקתו. סביר להניח שלא יידרש ליותר מדי מילים כדי לשכנע בחפותו.
 
המקל והגזר
כשחוקרי המשטרה ביקשו מארנון מילצ'ן להעיד, לפני קצת יותר משנה, הוא נעתר מיד. אני אזרח טוב, מסר דרך מקורביו והיחצ"ן ששכר לרגל האירוע. עוזרתו הדס הוסיפה כמויות סיגרים וקבלות, נהגו סיפק תאריכי אספקה. זה היה מגעיל, אמר מילצ'ן לחוקרים.
פתאום, אחרי כמה חודשים, הסתבר למיליארדר הישראלי שהגועל הזה עלול לדבוק גם בו. גורמי אכיפה בכירים הבהירו שאם נתניהו יועמד לדין זה רק בתנאי שיתבררו יחסים דו צדדיים בין הנותן למקבל. מילצ'ן איננו אזרח אמריקני; הוא יודע היטב כמה קלה היד האמריקנית על חותמת שלילת הויזה ממי שמעורב במעשים לא כשרים. האיש שהגיע עד לקרי ונתניהו כדי לקבל ויזה לא היה מוכן לוותר עליה. בעדותו השנייה מילצ'ן עידן, ריכך, שימן ועיגל את עדותו המקורית. יחד עם היעלמותו המסתורית של נדבן אחר, ג'יימס פאקר, החוקרים נקלעו למבוי סתום.
חקירתו באזהרה היא המקבילה המשטרתית של האמרה הישנה על הצורך לדבר ברכות ולהחזיק במקל גדול. החוקרים הזהירו אותו שהוא חשוד במתן שוחד, אבל נתנו לו להבין שאם ישתף איתם פעולה לא יפעלו למצות נגדו את הדין. לפי הדיווחים מלונדון לארץ, הטקטיקה הזו השתלמה. משמעותה: מנדלבליט מכוון לחקור חשדות של שוחד כדי לבצר בסוף כתב אישום על מרמה והפרת אמונים. איש לא מתכוון להעמיד לדין את נתניהו על עבירה מינורית על חוק המתנות.
רצף הפעלתנות המדינית שאופף את נתניהו לא מסתיר את הדאגה העמוקה שהוא מצוי בו. שלשום, לאחר פרסום הדיווחים על מילצ'ן, פתח שוב במרתון התייעצויות עם עורכי דינו. הוא נערך בהחלט לאפשרות שתיק 1000 יבשיל לכתב אישום.
ההתייעצויות אמנם משפטיות, אבל הפוליטיקה מחכה במרחק. נתניהו ימריא בשבוע הבא למסע ארוך במיוחד בארבע מדינות ביבשת אמריקה. כשישוב יגיעו החגים ואחריהם – מושב החורף. כרגע לא נשקף לו איום מיידי. ממשלות נופלות בדרך כלל בחורף, לא פעם בשנה השלישית, אבל המושב הקרוב לא צופן דרמות כיוון שהתקציב כבר אושר לפני שנה. כשבג"צ החליט שלשום שהתקציב הדו שנתי לא ייפסל, ראש הממשלה פלט אנחת רווחה. חודשים ארוכים ב-2016 הוא העביר בנסיון לשכנע את כחלון להסכים לתקציב דו שנתי. לו נכשל, היינו בוודאות הולכים לבחירות בחורף הקרוב, בלי תקציב ובלי קואליציה.
ועדיין העמקת החקירה לא מאפשרת לנתניהו ליטול סיכונים מיותרים. הוא האזין היטב לנאום של גדעון סער, שהלם בו שלא בשמו וקרא למנהיגות מאחדת יותר, משסעת פחות. זו גם הסיבה שנתניהו השקיע השבוע שעות רבות בניסיון למנוע את כינוס מועצות גדולי וחכמי התורה למשבר השבת המתהווה. הדבר האחרון שהוא צריך במצבו הנוכחי הוא משבר לא פופולרי שבמרכזו טענות לכפייה דתית, בדיוק שנה אחרי משבר השבת האחרון.
יריביו של נתניהו נערכים לבחירות מתישהו בין מאי הקרוב – מיד אחרי חגיגות השבעים שנוחות כל כך לראש הממשלה, על כל הטקסים הממלכתיים, לחורף הבא. אבל כולם מסכימים, עדיין, שהיחיד שמעוניין, אם בכלל בבחירות, הוא נתניהו עצמו. ספק אם יש לו חשק במצבו למהלך כזה בקרוב.
מקובל לומר שהשמאל הישראלי שולט באיזור חיוג אפס-שלוש, והימין בכל היתר. ספק אם גם זה עדיין נכון. סביב לתל-אביב הליברלית צמחו בעשור וחצי האחרונים ערי ענק, אוקיינוס רחב של בתי דירות. קרוב לחצי מיליון מתושבי ראשון לציון, בת-ים, חולון ופתח תקווה הצביעו בבחירות הכלליות האחרונות, כמעט פי שניים מתל-אביב. והם הצביעו בהמוניהם לליכוד.
בניגוד לקריאות השבר מ"הארץ" או הקריאות האקסטטיות מהאתרים הסרוגים, זו ישראל החדשה. לא כיכר הבימה אלא כיכר קוגל בחולון, לא כפר תפוח אלא כפר גנים בפתח תקווה. מעמד הביניים המתרחב, בחלקו הגדול הדור השני, שני וחצי לעלייה ההמונית ממדינות ערב. זו ישראל הפרברית, שזינקה ברמת החיים, שמחליפה מכונית כל שנתיים אבל לא רואה שום סיבה להחליף את ראש הממשלה.
מפתיע ככל שזה יישמע, היא כמעט ולא זכתה עד היום לייצוג אפילו בליכוד. בנימין נתניהו הגיע מרחביה וגדעון סער מתל-אביב; ישראל כץ וגלעד ארדן מהחינוך הדתי-לאומי; יובל שטייניץ משלום עכשיו, בגין שמיר לבני ומרידור מהמשפחה הלוחמת וסילבן שלום חתך חיש קל להון הגדול של אצולת עיתונות. סיעת הליכוד בכנסת ה-20 היא סיעת הליכוד הראשונה שמעניקה ייצוג אמיתי למצביעי הליכוד. העשירייה השלישית שבה – שנבחרה בקולות מעטים כי איש לא ממש האמין שתהיה לליכוד עשירייה שלישית בכנסת – כוללת מסה קריטית של חברי כנסת בגיל הביניים, שועלי סניפים, עם היסטוריה של פעילות ארוכת שנים בערי הליכוד. דוד אמסלם מירושלים, ז'קי לוי מבית שאן, מיקי זוהר מקרית גת, ירון מזוז מחיפה.
וכמובן ביטן, דוד ביטן. יושב ראש הקואליציה שהחל את השנה הזו דמות כמעט אלמונית, הוא הדמות הפוליטית הבולטת ביותר של תשע"ז. לא רק בגלל סגנונו הפוליטי – היאבקות בסגנון חופשי שהחליפה את הסגנון המקובל עד היום של חתירה שקטה; לא רק בגלל היד הרמה והזרוע הנטויה שאיתן הוא מנהל את הקואליציה, שלידן ניהול הקואליציה של סער, אלקין ולוין נראה סובלני כפסטיבל וודסטוק; לא רק בגלל הקירבה לראש הממשלה ששכרה ישולם, בשוטף פלוס שישים, עם מינויו המסתמן לשר בתחילת כנס החורף. אלא בראש ובראשונה בגלל מי שהוא ומה שדמותו מייצגת.
הימין שמציע דוד ביטן, הימין ששולט בישראל כבר קרוב לעשור, שונה מהותית מזה שמדמיינים בראשם הניצים בויכוח המתיש, הבלתי נגמר ברשתות החברתיות. הימין הזה מת על נתניהו ולא סובל את הערבים והשמאלנים, אבל אינו מושקע יותר מדי רגשית בהתנחלויות או באידיאולוגיה הכתומה. הוא לא כועס על הארץ ולא משיב לו, אלא פשוט לא קורא אותו. לכן ביטן עקף השנה מימין את בנט ושקד כשהוליך את מסע הג'יהאד בתאגיד, אבל ניצב הרחק משמאלם באירועים אחרים. "לא מעניין אותו הליכוד", תקף את ח"כ יהודה גליק בסרט שעשתה עליו ענת גורן. "הוא אדם משיחי והדבר היחיד שמעניין אותו זה הר הבית שלו". לך תעלה להר הבית ותעזוב אותנו, הטיח בו בסצנה אחרת בכנסת.
ביטן הוא הנציג הנאמן ביותר של הדור הראשון של הליכודניקים ששלטון הוא עבורם דבר טבעי. לעיתים נראה שהשלטון עצמו הוא המטרה, לא אמצעי להגשמת מטרות. בסרטה של גורן הוא עסק מאה אחוז מהזמן בהשגת רוב להצבעות, ואפילו לא דקה אחת בשאלה – האם המטרה ראויה לרוב. יחד עם רגב וכמובן נתניהו עצמו במהדורת הקדנציה הרביעית הם ראש החץ במאבק להנצחת שלטון הימין, בלי מה שתומכיהם יגדירו כרגשי נחיתות ומתנגדיהם – כרגש ממלכתיות.
ביטן הוא בדיוק הליכוד שהימין האידיאולוגי בתקשורת ובכנסת משתמש בו כדי לטעון "העם איתנו", בעודו בוחר לשכוח שחלק גדול ממנו תמך ממש לא מזמן בהתנתקות. זה הליכוד שלא זקוק כבר לעלה תאנה קואליציוני משמאל – כי הוא לא חושב שיש לו מה להסתיר – אבל גם לא זקוק בדחיפות לכיפה של הבית היהודי. ביטן ורגב לא חושבים שהציונות הדתית נוהגת בקטר בעודם מצטופפים בקרון השלישי, ואם המפד"לניקים יתעקשו לשבת מקדימה ביטן וחבריו לא יהססו לנשוך את הציונות הדתית בעכוזה.
אומרים שנתניהו הוא טראמפ הישראלי. אבל יכול להיות שדווקא ביטן ראוי יותר לתואר. התבטאות טראמפיסטית היא כזו שנשמעת באוזני הברנז'ה הותיקה כחריקת ציפורן על קלקר, אבל מתקבלת בציבור התומכים כאמת פשוטה, לא מכובסת. משבת תרבות לשבת תרבות, ביטן צבר השנה לא מעט אמירות כאלה: מהכניסה החזיתית בתאגיד ("בדקנו בפייסבוק שלהם והם שמאלנים"), דרך המתקפה על ראשי השב"כ ("הם פחדנים"), הערבים ("שלא יגיעו לקלפי"), ניתוח של רצח רבין ("לא פוליטי") ועד הרגלי פנאי ("הפעם האחרונה שקראתי ספר הייתה לפני עשר שנים"). אתה עוזר לי יותר מדי, אמר לו נתניהו בתחילת השנה. הוא לא חזר יותר על האמירה הזו. וביטן עזר גם עזר, בכל אולפן. יש לא מעט כתבים שהיו שמחים לזמן המסך של יושב ראש הקואליציה.
כשביטן נבחר לכנסת, לפני שנתיים וחצי, הוא הבהיר בראיון הראשון שהוא לא עובד אצל נתניהו ולא יקבל ממנו הוראות. ההתייצבות הנלהבת לימין ראש הממשלה מעידה לא רק על שאיפות ההתקדמות של ביטן אלא גם על הצייטגייסט, רוח התקופה בליכוד. זו הסיבה ששרי המפלגה המבוהלים מיהרו לצאת מהבונקר ולתמוך בנתניהו בסיבוב החקירות האחרונות, רגע אחרי שביטן איים באולפן "נבוא איתם חשבון בפריימריז". פעם שרים איימו על ח"כים בכהונתם הראשונה, ולא להיפך, אבל הזמנים השתנו.
כשנתניהו נבחר לראשות הליכוד, לפני רבע מאה כמעט, הוא דילג על דור הביניים בליכוד ושלח אותו לפנסיה מוקדמת. ביטן ורגב, יחי ההבדל הקטן, מאיימים לדלג מעל שני הדורות שמעליהם במפלגת השלטון. בשנות התשעים הליכוד התנהל על פי ביתן 28. היום הוא מתנהל על פי ביטן אחד.
בשנת 1994, בעין עברונה שבערבה, נערך טקס חתימת השלום בין ישראל וירדן. הסכם השלום אושר בכנסת ברוב מוחץ, אבל היו גם מתנגדים ונמנעים, אחד מהם, למשל, ראש הממשלה לימים אריאל שרון. השבוע, כשניצת הויכוח על השתתפות שופטים בטקסים ממלכתיים עם צבע פוליטי, הציע לי מי שהציע לבדוק בארכיון אם נשיא העליון שמגר או השופט ברק נטלו חלק באירוע. ארבע שעות תמימות של חומר גלם צולמו באירוע, גדושות בשמות ופרצופים, אבל אפילו שנייה התייחסות לא הייתה לנוכחותו או היעדרו של שופט. מכאן, שזה לא כל כך חשוב.
זו השגיאה העיקרית, הגסה, של הנשיאה מרים נאור. גם אם היא סבורה באמת ובתמים שנוכחותו של נציג הרשות השופטת בטקס בגוש עציון תכתים את המוסד בפוליטיזציה, האופן שבו נהגה השבוע הטביע את בית המשפט העליון בפוליטיקה. היא משולה למי שמנסה לכבות שריפת יער עם להביור.
כן, אין ספק שהטקס הממלכתי הוא אירוע עם מסר פוליטי ברור. תעיד על כך גם העובדה שהוא ציין את שחרור יהודה שומרון והגולן, אבל שכח או בחר לשכוח את עזה וסיני. אם מדובר בציון של אירוע היסטורי בלבד, למה לשכוח את אופירה ונוה דקלים? מטרת הטקס היא להפוך את ההתיישבות לאירוע בקונצנזוס. זה לא כל כך חריג. ממשלות נבחרו כדי לצבוע את מצען בכחול ולבן, צבעי הממלכה. כשבגין הקים ועדת חקירה ממלכתית לרצח ארלוזורוב וכשרבין הפך את שנת 1994 במערכת החינוך לשנת השלום. עורך דין צעיר מדולב עתר אז לבג"צ אך נדחה. היום העורך דין, דוד מינץ, הוא בעצמו שופט בעליון.
נאור התבלבלה. בהתחלה אישרה השתתפות של השופט הנדל, אחר כך שלחה אותו להודיע שייעדר מהטקס עקב מחלה. מי ידע שגם שופטים נדבקים בוירוס דיפלומטי לפעמים. בסוף הודתה שהסיבה עקרונית. מכאן המבוכה כבר הייתה בלתי נמנעת: ההטרלה בדמות בג"צ נגד בג"צ, המחלוקת הפומבית עם היועץ המשפטי לממשלה, הנזיפה משרת המשפטים, ההתנגשות עם השרים רגב ולוין. אירוע ממלכתי צריך להיבדק לא רק לפי כותרתו אלא גם לפי מהותו, הסבירה נאור בתשובה לבג"צ (קצת כמו לנהל התכתבות עם עצמך), וחשפה שהרובד עמוק יותר: הרי הויכוח אם מפרשים את לשון החוק או את רוחו עומד בבסיסה של המחלוקת על מידת האקטיביזם של בית המשפט. אנחנו עושים אנליזה של החוק, אמר פעם הנשיא ברק, לא פסיכואנליזה של המחוקק. נאור הצטיירה כמי שעושה פסיכואנליזה לטקסים.
מבחינה פוליטית, הסערה החשובה בטקס הייתה דווקא זו שהקדימה את נאור, ועסקה בשאלה אם המחנה הציוני ויש עתיד מחרימות את הטקס. המגננה המבוהלת של אבי גבאי ("התחייבויות קודמות"), יצחק הרצוג ("הייתי שמח לנאום") וציפי לבני ("אין החלטה להחרים") כמו גם ההבהרה הנזעמת של יאיר לפיד ("יש עתיד מחזיקה במטות ביהודה ושומרון") מעידה עד כמה זז הגרף ימינה. הנ"ל הרי תומכים בנסיגה נרחבת מאוד, מאוד מאוד, מיישובים ישראליים ביהודה ושומרון, ובכל זאת הזיעו קשות כדי להסביר שאין להם בעיה עם הטקס. איתן כבל היה בערך הח"כ היחיד שאמר במילים פשוטות אמת פשוטה: אני לא תומך בהתנחלויות ולכן לא אגיע לטקס שמצדיע להן. באקלים ההתנתקותי של לפני עשור לא היה עולה על הדעת לערוך טקס ממלכתי למען ההתיישבות, ובאקלים התקשורתי של לפני חמש שנים לא היה עולה על הדעת שסוגיית השתתפותן של מפלגות שמאל ומרכז בטקס למען ההתנחלויות תיכנס לחדשות. בזה יכול היה להיווכח כל מי שנכח בטקס שלשום, ואפילו לא היה שופט עליון בשורה הראשונה שיסתיר.
 
רציני רציני
האם דונלד טראמפ עומד להניח על השולחן נייר דרמטי, תכנית שלום אמריקנית? האם הוא מטיל מגבלות אובמיות על הבניה ביהודה ושומרון? סביר שהתשובה לשתי השאלות היא לא ממש וממש לא, בהתאמה. לטראמפ יש צרות גדולות ויכולת קשב קטנה. שליחיו אמנם מסתובבים באזור, אבל טרם השמיעו רעיון שעשוי לטלטל את אבו מאזן ונתניהו, לא כל שכן את הקואליציה. כשנתניהו הבהיר שלשום לראשי מועצת יש"ע הנרגנים שהבנייה הגדולה שהם חולמים עליה נתקלת כרגע בקשיים, הוא טרח להקדים זאת גם ברמזים רבי משמעות בקבינט ובממשלה. לשרי הימין המשתוקקים לבניה הוא הסביר שטראמפ רציני. לא רציני כמו בפעמים הקודמות שנגמרו בכלום, אלא רציני רציני. חלק מהשרים התרשמו שלראש הממשלה נוח לשדרג מאוד כמה התבטאויות אמריקניות כדי להוריד מעליו את הלחץ מימין.
ג'ייסון גרינבלט, השליח האמריקני, הגיע השבוע לארץ ויישאר עד סוכות. הוא השתתף בערב לימוד הורים ובנים בישיבת הכותל, ודחה פגישות בחג בגלל שאשתו הטילה על כך וטו. השגריר דייויד פרידמן התלבט אם להגיע לטקס בגוש עציון ובסוף החליט שלא. איכשהו, כשזו הסביבה וזה סדר היום, קשה לראות שדווקא משם יתחולל הנס המדיני האלכימי שדורות של מתווכים אובייקטיביים יותר לא הצליחו להביא.
 
נושאים לפידים
טקס הדלקת המשואות הוא בדרך כלל דרכה הצנועה, השמחה והמרגשת של ישראל לחגוג עצמאות. אבל אחת לעשור, ביום עצמאות עגול, הממשלה משתגעת ומחליטה להגזים. זה נגמר במופע פעמוני היובל המביך בשנת החמישים, בחגיגות השישים המאולצות שהסתיימו באולמרט החשוד בשוחד בנאום היסטרי במרפסת בבלפור.
לפי כל הסימנים, גם חגיגות השבעים עומדות לצעוד באותה הדרך. טקס הדלקת משואות שיעבור מהר הרצל לאיצטדיון טדי, עתיר נאומים, במעמד ראש הממשלה והנשיא. לוח הזמנים מבטיח שתהיה לכך גם משמעות פוליטית: במאי הקרוב נהיה כבר בשנת בחירות. נתניהו ידוע כמי שמחשיב מאוד את הבמה הציבורית, עתירת הרייטינג ונוטפת הממלכתיות שמעניקים לראש הממשלה ימי השואה, הזיכרון והעצמאות. נאום בטקס הדלקת המשואות, מול מיליון ומשהו משקי בית בעיתוי פוליטי רגיש הם נכס ציבורי שאין לזלזל בו. אולי זו הסיבה שהשרה מירי רגב תלך עד הסוף, למרות התנגדות יושב ראש הכנסת, כדי להעמיד את נתניהו במרכז חגיגות השבעים.
שעה קלה אחרי החגים, שעה וחצי ליתר דיוק, ניתן האות לפתיחת עונת החורף במאבק ההישרדות של בנימין נתניהו. בהודעה קצרה, מרירה, תקיפה ומחושבת סימן ראש הממשלה את משטרת ישראל והעומד בראשה כיעד לגיטימי להתנגחות. זה, והחוקים נגד חקירות ראש ממשלה ונגד המשטרה הם רק הקדימון למה שמשתמן כחורף אלים וכוחני בנושא המשמעותי היחיד על סדר היום הפוליטי: חקירות נתניהו. זה קדימון קצר ומבטיח לסדרה שלא תכזיב. לעומתה, הקטטות, הפוסטים וההפגנות של שנת תשע"ז ייראו כאירוע של צו פיוס.
גם בשנת תשע"ח, שראש השנה הפוליטי שלה יצויין בשני הקרוב עם פתיחת כנס החורף של הכנסת, לא יוכרע סופית אם נתניהו יעמוד לדין בתיקי אלף ואלפיים. אבל סביר שבשנה הזו ייקבע הכיוון. יודעים זאת מפגיני פתח תקווה, יודעים זאת יושבי בלפור, יודע זאת גם היועץ המשפטי לממשלה.
הכניסה החזיתית במפכ"ל יצאה לפועל בעיתוי אומלל במוצאי שבת. במקום שסדר היום יוקדש להישג המדיני הכביר של נתניהו, נאום איראן של טראמפ, הוא הוקדש לחילופי המהלומות בין נחקר לחוקריו. זו הייתה טעות טקטית; אבל המתקפה עצמה לא הייתה שליפה של רגע אלא מהלך אסטרטגי מתוכנן. קשה לתקוף את מה שזכה פעם לכינוי "כנופיית שלטון החוק" והיום מורכב מיועץ משפטי חובש כיפה שחורה, מפכ"ל חובש כיפה סרוגה ופרקליט מדינה דתי אך נטול כיפה.
ואז הגיע ליאור חורב. לנתניהו יש חשבון ארוך ומפולפל עם היועץ האסטרטגי של רוני אלשיך. חורב, דמות שהזירה הציבורית בישראל כבר ראתה אמינות ולבביות ממנה, היה חבר זוטר בפורום החווה של שרון. כל חברי הפורום האלה, מאייל ארד דרך ראובן אדלר ועד חורב עצמו נוהגים לייעץ ללקוחותיהם, ויהי זה פוליטיקאי, חברת תנובה או הכור בדימונה, רק עצה אחת: תיכנס בביבי.
חורב גם אחראי לדרמת התאגיד. כיועץ של שר האוצר כחלון הוא העלה אותו גבוה על עץ התמיכה בתאגיד השידור החדש, עץ שעליו כחלון והממשלה כולה כמעט נתלו עליו. מבלי להיכנס לשאלה מי צודק, ברור שכחלון התחרט מרה על המהלך, ונתניהו לא סלח על כך שבסוף התאגיד עצמו קם על אפו ועל חמתו, רק בגלל עמדת "כולנו". כששלושה מחברי סיעת כולנו מיהרו לגנות אותו על ההודעה נגד אלשיך וחורב, ראש הממשלה, לגמרי במקרה, מיהר להביע תמיכה מחודשת בסגירת התאגיד. הנקודות האלה ודאי התחברו אצלו לציור עמוק, קונספירטיבי.
והסיבה השלישית היא המפכ"ל. קשה מאוד שלא להבחין בשימוש המניפולטיבי שעושה אלשיך בחקירות נתניהו כאמצעי להורדת התקשורת מגבו בנושאים שאינם נוחים למשטרה. לפני חודשים ארוכים כבר הודגם כאן כיצד בכל פעם  שאלשיך מסתבך בגיבוי לניצב שנחשד בהטרדה או בביקורת על אלימות משטרתית מופרזת הוא ממהר לשלוף רמזים מסמרי שיער על התפתחות בחקירת נתניהו, או אפילו האשמות על נסיונות להלך אימים על חוקרים. כחוקר ותיק בשב"כ, המניפולציות לא זרות לאלשיך וגם לא הפעלת הסוכנים, במקרה הזה עיתונאים. כפרנואיד ותיק, נתניהו בטוח שרודפים אחריו והוא מזהה את העקבות של חורב בחול.
האמת היא שחלקו של המפכ"ל הנוכחי בחקירות זניח למדי, כמעט לא קיים. הוא היה כזה גם כשמשמאל טענו שהוא משרת שפוט של נתניהו ויסגור את כל תיקיו בתמורה למינוי עתידי לראש שב"כ, והוא כזה גם כשהוא מסומן מימין כקונספירטור שפועל להפיל את הממשלה. באווירה רעילה פחות אפשר היה להימנע ממתקפה על רשויות אכיפת החוק ובמקביל לקיים דיון ענייני בשאלה מדוע מפכ"ל המשטרה שוכר במיליונים ובהליך עקום את שירותיו של גורם אינטרסנטי שמשרת במקביל פוליטיקאים ומחווה בחופשיות את דעתו על חקירות. אבל שום דיון ענייני לא צפוי להתקיים פה בקרוב.
המטרה האסטרטגית של נתניהו במהלך שהוא מוביל נגד המשטרה פשוטה: אירוע שבו המשטרה מודיעה שנמצאה תשתית ראייתית להעמדת ראש הממשלה על שוחד הוא אירוע דרמטי, שכמוהו היה רק פעמיים בתולדות המדינה. פעם אחת עם שרון בתיק האי היווני ופעם אחת עם נתניהו עצמו בתיק בר-און חברון. כרגע, כל השותפים מבטיחים שיישארו בקואליציה עד הסוף, אבל לחיים עשויה להיות דינמיקה אחרת. במתקפות על אלשיך והמשטרה נתניהו פועל להפוך את האירוע הזה לרגע בנאלי, מפוהק, ברור מראש.
בהנחה הסבירה שיצליח בכך, מתחייבת שאלת ההמשך: האם המטרה הבאה, בהמשך השנה, תהיה היועץ המשפטי לממשלה והפרקליטות? והאם נתניהו לא מסתכן כאן גם אישית? אהוד אולמרט הוביל בזמנו מתקפות פרועות על רשויות אכיפת החוק. במקום להרתיע את המערכת הוא טען אותה באנרגיית שיא להכניס אותו לכלא. הם לא רק הכניסו אותו לכלא אלא גם נלחמו בשחרורו המוקדם וגם יזמו את חקירת החומרים המסווגים המיותרת, שנים אחרי שלא הפך לראש הממשלה.
נתניהו סבור, ובצדק כנראה, שכהונתו כראש הממשלה מקשה על העמדתו לדין ולא להפך. זו הסיבה שבניגוד לכל חישובי הקיצים הוא פועל לאשר בכנסת כבר בחודשים הקרובים את תקציב 2019, ולהבטיח לעצמו עוד שנתיים תמימות של כהונה. אבל השאלה אם בשלב מסוים (כנראה לא השנה בכל מקרה), מאבק ההישרדות לא עלול לצאת משליטה ולהפוך לנטל. בעוד הוא נאבק להישאר בבית ראש הממשלה ולא לחזור לביתו הפרטי, בפרקליטות ובמשטרה יש מי שפועל להעמיד אותו לדין ולשלוח אותו לבית הכלא.
 
שירותי ניהול
האם התבטאותו של יו"ר העבודה הטרי אבי גבאי נגד פינוי התנחלויות הייתה פרי חישוב קר ותועלתני או פליטת פה חסרת תשומת לב? באופן מוזר, התשובה היא: "גם וגם".
גבאי הוא כנראה יושב ראש העבודה הראשון זה שנים רבות שאיננו אידיאולוג. פרס האמין במזרח תיכון חדש, עמיר פרץ בשלום ובצדק חברתי לכל, הרצוג חלם בלילות על שלום אזורי ויחימוביץ' לא התעניינה בנושא המדיני אבל הכריזה על עצמה בגאווה כסוציאל-דמוקרטית. אבי גבאי איננו דבר מכל אלה. הוא רואה בעיה ומנסה להציע לה פתרון. לא חשוב לו אם הפתרון הוא קפיטליסטי או סוציאליסטי, ימני או שמאלני. זו הסיבה שהוא הצביע ליכוד, כיהן בממשלה מטעם כולנו ועכשיו עומד בראש העבודה.
מפלגתו החדשה בחרה בו בדעה צלולה ביודעה שאין לו דעות צלולות במיוחד בנושא המדיני. הוא הציע לה מה שקרוי בעגה הכלכלית "שירותי ניהול". הוא יוצע לבוחרים בדיוק כמו שהוצג למתפקדים: מנהל יעיל, נקי כפיים וענייני שלא מחפש לרכב על בעיות אלא למצוא פתרונות. שום אידיאולוגיה במובנה הקלאסי לא בוערת בו. יש מי שזה מזעזע אותם, יש מי שדווקא ימצאו בכך משהו מרענן.
ולכן גבאי לא הגיע לראיון מצויד במסר אטרקטיבי לאוזניים ימניות. זו הייתה התנסחות של רגע שלא עברה שפצור ושכתוב. אבל הוא כן הגיע מראש לכהונתו ללא פתרון מוכן לנושא הפלסטיני. התבטאותו המדהימה באמת לא הייתה על ההתנחלויות אלא על כך ש"אלו-הים הבטיח לאברהם את הארץ ולכן היא כולה שלנו, אבל יש גם פלסטינים". קשה לזכור מתי דיבר במונחים האלה ראש מפלגה בשמאל.
אבל דווקא סוגיית המתנחלים לכדה את תשומת הלב כיוון שסוגיית השטחים בחברה הישראלית איננה באמת מחלוקת על היתכנות השלום עם הפלסטינים אלא מאבק שליטה בין שתי אליטות, זו האשכנזית-חילונית-שמאלנית מתל אביב וזו האשכנזית-דתית-ימנית מיו"ש. יאיר לפיד כתב אחרי ההתנתקות ב-2005 שמטרתה האמיתית לא הייתה השגת שלום אלא הפגנת כוח מול המתנחלים כדי לאותת להם שהמדינה איננה החמור שעליו הם ירכבו אל הגאולה. כשגבאי מציע שלום בלי פינוי הוא מנסה למוסס את החלוקה הישנה ימין-שמאל. השבוע הוא נזכר באמירה של הרב יואל בן נון שאמר שחלומו של אחד לא יושג באמצעות הרס חלומו וביתו של האחר. זו הסיבה לזעם עליו משמאל שנמשך כבר ארבע יממות ברצף. זו גם הסיבה שבניגוד לאמירות לא מתוכננות אחרות, גבאי דווקא עשוי להפיק מזו תועלת פוליטית לא מבוטלת.
השמאל ניצח בישראל דווקא בעשור שעבר שבו הוכה פוליטית. זה היה ניצחון אידיאולוגי, שבו שלושה ראשי  ממשלה שגדלו בליכוד נשבעו אמונים בזה אחר זה אחר זה לרעיון שתי המדינות. באחד מימי ההתנתקות יו"ר המפד"ל אפי איתם הביע תמיכה מסויגת בפינוי עתידי של התנחלויות בודדות. ייתכן שהניצחון האידיאולוגי של הימין בא דווקא כאשר יאיר לפיד נוטע עץ במאחז, ושלושה ראשי עבודה בזה אחר זה מביעים חוסר אמון ביכולת להקים שתי מדינות או בצורך לפנות מתנחלים.
בשנות התשעים הראו פעם בטלויזיה איש ימין שמצהיר בגאווה שגם אם ערפאת יעמוד בראש הליכוד הוא יצביע מחל. גבאי מבין שגם אם יעמוד בראש גוש המרכז-שמאל איש ארץ ישראל השלמה, מתנחל מבת עין שחזר בתשובה, הוא  יזכה לתמיכת המחנה, כדי להדיח את נתניהו.
"הוא כבר מזמן לא משלנו", נאנח דוד ביטן; "הוא שכח מאיפה בא", ירתה מירי רגב. לרגע נשמע שבתלונותיהם על נאום הנשיא בפתיחת כנס החורף, השניים מהדהדים בדיחה ישנה שדווקא הנשיא אוהב לספר על נסיכים רביזיונסטיים שסטו מהדרך שמאלה: "הוא בא מבית טוב, אבל מזמן לא ביקר בבית".
האם גם ריבלין מזמן לא ביקר בבית? ומי נטש את מי לאנחות, הנשיא או הליכוד?
לפני התשובה, כמה עובדות חשובות: ריבלין, צריך להזכיר, היה מועמד הליכוד לנשיאות אבל נבחר אליה למרות הליכוד. הסיעה הסכימה בשתיקה להדחתו מכס היו"ר, ולפי כל הערכה, למעלה ממחצית מחברי הסיעה ההיא העדיפו מאחורי הפרגוד להצביע לשטרית או לדליה איציק, כולל כמובן ראש הממשלה. ריבלין נבחר לנשיאות בקולות הבית היהודי ויש עתיד; אם היה צריך להסתמך על סיעתו שלו היה היום יושב לצד בני בגין בשיפולי המליאה, במקרה הטוב.
כשלוקחים בחשבון שמאז נערכו בחירות ויותר ממחצית הסיעה לא כיהנה אז בכנסת, מגיעים למסקנה שהליכוד הנוכחי והנשיא הנוכחי לא יכירו זה את זה ברחוב, בטח לא חייבים דבר זה לזה.
ועדיין, נאומו החריף והמריר, גם אם לא חמוץ, הדהים את שומעיו. שנים רבות לא נשמעה כאן מתקפת מחץ כזו על קואליציה מצד בית הנשיא. רק עזר ויצמן שהציע לעצור את אוסלו בשיא פיגועי ההתאבדות השמיע, אולי, ביקורת דומה.
לו שמעון פרס היה עדיין יושב על כס הנשיא, ספק רב אם היה משמיע דברים כאלה. הוא סיכל במו ידיו מתקפה ישראלית באיראן, אבל בנאומיו הסתפק בדרך כלל בתמיכה ברעיון שתי המדינות, לא יותר. כשהציע ב-2013 לחדש את המו"מ עם הפלסטינים בניגוד לעמדת הממשלה, הוא הותקף בשצף קצף בליכוד: "הנשיא לא יכול להתריס כלפי ממשלה נבחרת במדינת ישראל. עם כל הכבוד לאישיותו, מנהיגותו והנהגתו, הוא כנשיא לא יכול להתערב. הוא דמות מאחדת בעם והוא חייב להתעלות מעל המחלוקות". הדובר: ח"כ דאז ראובן ריבלין.
כל הלילה שלפני, כמאמר הקלישאה, דלקו האורות בדירת הנשיא ברחביה. ריבלין ידע היטב לאן הוא נכנס. אפשר לא להסכים עם התוכן ועדיין להעריך את האומץ לוותר ביודעין על הנכס הנשיאותי היחיד, חוץ ממתן חנינות, והוא הקונצנזוס. והוא ישלם מחיר: לא בכתובות נאצה ממוחזרות, אלא באובדן בסיס תמיכה משמעותי בימין.
אפשר להעריך את האומץ ועדיין לתהות אם נשיא מדינה אמור להכריז על נתניהו כשליט שהוא גם קורבן; להשתלח ביוזמות השרים בנט ולוין לשינוי בית המשפט העליון; להיכנס חזיתית בסיעת הליכוד ולהכריז, לא בשמה, שהיא לא ממשיכת בגין וז'בוטינסקי אלא בזה להדר הז'בוטינסקאי. אפשר, למשל, לתהות, האם בעיצומם של ימי ההתנתקות היה נשיא מעז לנזוף בליכוד שזנח את עקרונות בית"ר?
ריבלין מתעב את הכיוון שאליו נתניהו הולך. הוא חושד שידי קמפיין הליכוד מאחורי המתקפות הנמשכות עליו ברשתות החברתיות. השבוע נתניהו הקפיד שלא להגיב או לתדרך בעקבות נאום הנשיא. את דעתו על נאום קודמו הוא חיווה בכך שלא התייחס אליו ולו במילה. היחסים ביניהם גרועים מנתק, כי נתק סופו להסתיים. אבל הם מקיימים את הפגישות שמחייב הפרוטוקול בקור מקפיא ורשמי. לא יותר ולא פחות. שניהם מיישמים את הכלל הנושן של אריק אינשטיין: "מהאיש הזה אפילו אל תתעלם".
מת בנשיקה צרפתית
איומיו של דוד ביטן לפזר את הכנסת על החוק הצרפתי נתקלו בפיהוק של השותפות לקואליציה. ראש ממשלה שהודיע שהוא פוסל עצמו מלדון ביוזמה בגלל ניגוד עניינים לא יילך לבחירות על אותו מהלך. באופן דומה אפשר גם להעריך שהחוק לאיסור על המלצות משטרה לא ישנה דבר גם אם יאושר בכנסת. הקואליציה הגיע לשלב של ההשלמה העייפה של זוגות בגיל העמידה: הם כבר רבו בשביל כל החיים, אז גם אם הטונים גבוהים, אין התרגשות ואין חשש לפירוק החבילה.
הכנסת הנוכחית תזכה כנראה לראות את רגע ההכרעה של היועץ המשפטי לממשלה. תקציב 2019 שיאושר בחודשים הקרובים מבטיח שרק נסיבות חיצוניות אלימות יובילו להקדמה משמעותית של הבחירות.
השבוע, דווקא בישיבת הסיעה של הבית היהודי, העלה חבר הכנסת ניסן סלומיאנסקי רעיון שמייתר את החוק הצרפתי. חוק חסינות חברי הכנסת, הסביר, מאפשר לנתניהו לבקש למנוע את העאמדתו לדין. אחת העילות לכך היא העמדה לדין בהפליה ולא בתום לב. מה יקרה אם מתישהו ב-2019 יחליט היועמ"ש על העמדת ראש הממשלה לדין. נתניהו, בתגובה, יודיע שלאור הרדיפה עליו, ההדלפות, ליאור חורב ומה לא, הוא מבקש לשמור על חסינותו. בועדת הכנסת יש רוב לקואליציה; כך גם במליאה. ההצבעה גלויה. מורא המצביעים יכול להבטיח לו את ביטול האישום הפלילי.
זה רעיון מצית דמיון, חומר לסדרה פוליטית, אבל במציאות בעייתי. בג"צ כבר ביטל בעבר החלטות של הכנסת לשמור על חסינותו של אחד מחבריה בגלל היעדר סבירות. אבל המהלך הזה מדגים מה צפוי כאן אם נתניהו יועמד לדין. אף פעם לא הועמד כאן לדין ראש ממשלה שנהנה מבסיס תמיכה מוצק ונלהב. בכיר בליכוד העריך שהרחובות יבערו. לא בטוח שהוא טועה.
אחוז בעתה
מה אדם מעדיף? לראות בחורבן יריבו או להציל את עצמו? אריה דרעי נתן השבוע את תשובתו המהדהדת: שימות היריב.
אל לשכת ראש הממשלה הגיע סקר ובו שתי בשורות מדאיגות: ש"ס מתנדנדת מתחת לאחוז החסימה, ישראל ביתנו רק מנדט מעליו. נתניהו עשה חשבון פשוט והגיע למסקנה שיחד עם הפילוג המסתמן בבית היהודי, הימין עלול להפסיד 300,000 קולות, מותרות שאפילו המחנה השליט בארץ לא יכול לאפשר לעצמו.
וכך נולדה היוזמה להורדת אחוז החסימה. למרבה האירוניה, אחוז החסימה הועלה ב-2014 בגלל אותן מפלגות בדיוק: ליברמן שקידם בגלוי, ודרעי שדחף מאחורי הקלעים כדי למנוע מפלגה מתחרה של שנוא נפשו אלי ישי.
עכשיו דרעי חש את מגעו הצונן של אחוז החסימה, אבל השנאה עדיין כשהייתה. כשראש הממשלה החל לגשש בדבר האפשרות להוריד שוב את אחוז החסימה כדי לסייע לש"ס, דרעי נעלב שלוש פעמים: ראשית, שלא עודכן. שנית, שהוא מוצג כמסכן הזקוק לקביים חוקיות. שלישית, שמא הברית נתניהו-ישי מתחדשת. הוא מיהר להודיע ש"נתניהו תקע לנו סכין". דרעי הוא האיש מהסיפור שזכה יום אחד לביקור של פיה טובה שהציעה לו לבקש כל שעולה על נפשו, בתנאי אחד: ששכנו יקבל פי שניים. אם כך, תוציאי לי עין אחת, ביקש.
בחירות 1999 זכורות, על פי מבחן התוצאה, כאחד מרגעי השפל של בנימין נתניהו. אבל רוחמה אברהם, שהייתה אז ראש הלשכה שלו ולימים הפכה חברת כנסת ושרה, נזכרה פעם שהקהל חנק את נתניהו מאהבה לאורך מערכת הבחירות. עצרות הבחירות שלו היו המוניות, דחוסות, טעונות אנרגיה. זה היה משכר ומשקר: הרוב הגדול של מצביעי נתניהו נשאר איתו, אבל הספיק מיעוט קטן שעזב כדי להפוך את נתניהו למפסיד.
האם זה מה שקורה גם עכשיו? כמה סקרים מדאיגים מאוד לליכוד התפרסמו בשבוע האחרון. סקר וואלה העניק למחנה הימין רוב זעיר של 61 מנדטים מול 59 של המרכז-שמאל; סקר ערוץ 10 הגדיל והצביע על גוש חוסם של 61 לשמאל, תוצאה שלא נראתה קרוב לחמש שנים. סקר פגוש את העיתונות קבע שרק 22 אחוז מסכימים עם תוכן נאום החמוצים של ראש הממשלה, לעומת מספר כפול ויותר של מתנגדים. סקר חדשות 2 הצביע על אובדן שישה מנדטים לליכוד.
מצד שני, נתניהו התגאה לאחרונה בכך שלאורך כל הקריירה שלו מעולם לא נתקל באהדה כה גדולה ברחוב. יעידו על כך התמונות של ילדי באר שבע צובאים עליו, משוועים לסלפי. יעידו על כך גם המספרים בדף הפייסבוק שלו.
אז נתניהו נהנה מתמיכה גואה או מאבד אותה?
התשובה, כנראה, היא גם וגם. כמו שנכתב כאן בקיץ האחרון, בסיס תמיכה של פוליטיקאי במגננה, בטח בחקירה, נוטה בדרך כלל להתמצק ולהתכווץ. כשאיש ציבור נהיה לוחמני יותר, קוטבי יותר, התומכים הנלהבים נעשים נלהבים יותר, אבל התומכים הרכים מתרככים. זה כנראה מה שקורה לליכוד ולנתניהו. משיא של יותר משלושים מנדטים הליכוד יורד ל-24, אולי 26 ביום טוב. גרוע מכך: לראשונה ניכרת תנודה משמעותית של שישה-שבעה מנדטים למחנה השני. ליכודניקים בסגנון ליברלי עוזבים ללפיד, ליכודניקים בסגנון מסורתי מתקרבים לגבאי, וכך גוש המחנצ-יש עתיד שהשיג בבחירות 35 מנדטים מגיע בסקרים לארבעים.
עידן הרשתות החברתיות מגדיל מאוד את הפיתוי ללכת לקצה. מסקרים רדיקליים, סרקסטיים, מסרי פטיש-בראש עובדים מצוין. אבל מתקפות על המשטרה, התקשורת והשמאל – גם אם בניסוח מבריק ובביצוע מושלם כמו נאום החמוצים – גם גובות את מחירן. כדי להישאר ראש ממשלה גם אחרי הבחירות הבאות נתניהו חייב גם לזכור את הבוחרים שבמרכז. או יותר נכון: את אלה שבבית. ניצחון הליכוד ב-2015 הגיע בזכות ארבעה-חמישה מנדטים שבמשך שנים לא באו להצביע. הם נחלצו להציל את המחנה הלאומי עם פנות יום הבחירות, אבל מצב הצבירה הטבעי שלהם הוא הימנעות מיואשת מהשתתפות. די שיחסם לנתניהו ישקף עייפות ויחסם לגבאי-לפיד לא יהיה כאל שמאלנים אוהבי ערבים כדי שהימין יאבד את השלטון. ובמילים אחרות: עדיפים לנתניהו 61 מנדטים בטמפרטורה פושרת על פני חמישים ותשעה מנדטים בטמפרטורת רתיחה. האם זו הסיבה לקריאת הפיוס הנדירה שהציע שלשום? יובל רבין ביקש לתת לו סטירה מילולית ופגש יד מפתיעה מושטת לשלום.
וישנה עוד סיבה, והיא העיסוק המופרז בנתניהו, חקירותיו ומשפחתו. כאשר סדר היום הממשלתי, הלא הוא ועדת השרים לחקיקה, משותקת כנקמה על הקפאת חוק העוסק בענייני ראש הממשלה, נתניהו מפסיד. הציבור יכול להיות בעד החוק הצרפתי או נגדו, לחשוב שנתניהו מושחת או נקי, אבל הוא יעדיף שראש הממשלה יעסוק בענייני המדינה, לא שהמדינה כולה תשתעבד לעיסוק בראש הממשלה.
נתניהו אוחז בידו סקר אחר, אופטימי בהרבה, של מכון גיאוקרטוגרפיה, שבעבר כבר פספס בגדול לא פעם. בכל מקרה, אלה מספרים פורחים באוויר. שתי מילים נשמעות הרבה בבלפור: תרזה מיי. נתניהו זוכר את פגישתו הקודמת עם מקבילתו הבריטית הגאה, שהתפתתה לזרוק שלוש שנות כהונה עם רוב מצומק בגלל סקרים שניבאו לה ניצחון סוחף. מיי שיפגוש ביום ראשון בלונדון היא דמות פוליטית מוכה, חבוטה ונלעגת שהצליחה להפסיד את הרוב בבחירות וקיצה כבר מחושב לאחור. בחירות בבריטניה הן סיפור של חודש וחצי. בישראל – סאגה בלתי נגמר באורך משולש, צופנת הפתעות למכביר. ככל שהסקרים רעים יותר אופק הקדנציה מתארך.
 
מרצ אחרת
הפרסום בשבוע שעבר ב"מקור ראשון" עורר גל התעניינות ציבורי נדיר במרצ, המפלגה שפעם המריצה ראשי ממשלות הזדקנה ונדחקה לשוליים. קרב גלאון-גילאון סוקר בשיעמום ובקצרה, ואלמלא התפטרה היו"ר מהכנסת לא היה מסוקר כלל.
עד שהגיע העיסוק המחודש בשאלת ציונותה של מרצ. גלאון והדוברת שלה הסתבכו בכמה גרסאות סותרות. אבל ההיסוס במענה לתשובה, כמו גם חילוקי הדעות בין חברי הכנסת של המפלגה, מעידים לאן היא נדחקה. פעם דיברו על ממשלה בלי חירות ומ"קי, אבל בדור האחרון זו ממשלה בלי מרצ. מאז שנת 2000, המילניום שעבר, מרצ חובשת קבוע את ספסלי האופוזיציה. אפילו אהוד אולמרט לא חלם להכניס אותה לממשלת ההתכנסות שלו.
האם העיסוק בשאלת ציונותה הוא הביצה או התרנגולת? לשלטון ולמכוניות השרד יש אפקט מרכך על עמדות מפלגתיות. מרצ היא מפלגה במשבר זהות מתמשך לאור הירידה ההיסטורית במספר מצביעיה. הבוחרים נדדו למפלגות שלטון, מרכזה. הנבחרים בנסיונם למצוא בידול שישאיר את המפלגה בחיים פנו שמאלה.
הנה נתון מעניין: מרצ היא המפלגה היחידה בכנסת שנבחריה קיצוניים מבוחריה. זה משתקף כבר שנים רבות בכל סקר. בדרך כלל זה הפוך: המנהיג מתון יותר, פשרן יותר, סתגלן ופוליטיקאי יותר מבוחריו. לא במרצ.
זו הסיבה שדיוני הציונית-לא-ציונית גרמו נזק למפלגה גם אם הוא איננו ניכר בסקרים. אין מאגר קולות רדום בפאתי הרשימה המשותפת. יש מאגר עצום ימינה משם. היושב ראש או היושבת ראש הבאה יצטרכו לחשוב גם עליו אם הם רוצים להשאיר את מרצ בחיים ולהחזיר אותה לממשלה.
 
ועוד שלוש הערות
1.	הנה אוסף רמזים מהשבוע האחרון: יושב ראש הרשות הפלסטינית בישר למשלחת של אנשי שמאל שבקרוב יודיע נשיא ארה"ב טראמפ על תמיכתו ברעיון שתי המדינות, לראשונה מאז נבחר; ישראל מבקשת מהאמריקנים כמחווה את העברתו של ג'ונתן פולארד לארץ, ואם נדרשת מחווה אז ברור שהתמורה כבר כתובה; נתניהו בלם השבוע את חוק ירושלים רבתי בגלל מסרים נזעמים מוושינגטון; ג'ארד קושנר וג'ייסון גרינבלט במסע דילוגים באזור; בירושלים מודאגים מדבר מה שעלול להתרחש בחורף הקרוב. האם אחרי שנה של הפשרה ביחסים עם הבית הלבן וקיפאון מוחלט בתחום המדיני מתרקם משהו חשוב? בלשכת ראש הממשלה מכחישים בתוקף שמועות על כוונה ישראלית לנקוט צעדים משמעותיים כלפי הפלסטינים כדי להקים תרופה למכה אמריקנית קרבה. לגבי האפשרות למכה הם העדיפו לא להתייחס.
2.	הקמפיין נמצא תמיד בפרטים הקטנים. כשנפלה ההחלטה הראשונית לסגור מרכולים בשבתות התראיין יו״ר יש עתיד לגל״צ. הוא הוביל אז בסקרים לראשונה על פני הליכוד, ובאמצע ניסיון שצלח אז למשוך קולות מימין.  "אני מסתכל על פרשת המרכולים, ואני לא נגד סגירה, אבלAM:PMזאת לא אידיאולוגיה", אמר. בשבוע שעבר, כשבג״צ דחה עתירה לסגירת המרכולים, לפיד שינה טון: ‏״מברך על החלטת בג״ץ לתת חופש החלטה לראשי הערים בפתיחת עסקים בשבת. אף אחד לא יגיד לשני איך לחיות. כך צריך להיות״. אחר כך צייץ: ״‏הפוליטיקאים החרדים על הגיוס – כל קהילה לפי דרכה. הפוליטיקאים החרדים על המרכולים – מה פתאום כל קהילה לפי דרכה?״ גם אם זה לא שינוי של התוכן זה לבטח שינוי במנגינה ובטון. האם זה קשור למאבק הקשה באבי גבאי על הזכות להתמודד מול נתניהו ראש בראש, מאבק שמחייב אותו להילחם על הבסיס ולא רק על קולות הבונוס במחנה הלאומי? דברים מעניינים קורים בחזית הזו, ועוד יקרו.
3.	וממש באותו עניין, רק מהצד השני: האם אבי גבאי לא קפץ השבוע את הכריש? ההתנפלות המחושבת של מקורביו על ח״כ זוהיר בהלול (״זו הקדנציה האחרונה שלו״) הייתה במקומה אחרי שזה סירב לכנות דוקרי חיילים ״מחבלים״, אבל ספק אם הייתה פרופורציונלית לאמירה המנומסת של בהלול על היעדרותו השקטה מאירועי מאה להצהרת בלפור. גבאי יודע שהוא סוחב על גבו חטוטרת בדמות כמה מחבריו הארטיסטים לסיעה לעומת ״יש עתיד״ הממושמעת, והוא נחוש להגיע לבחירות עם סיעה צייתנית, אולי גם מפוחדת. לכן בחר לומר השבוע ש״מי שלא ארצה לא יהיה בכנסת״. רק שהעבודה איננה ולא תהיה יש עתיד. מי שהשפטת במערכה הראשונה ישפיט אותך בשלישית. חבריו לסיעה דממו השבוע מול הפגנת השרירים, כולל שפיר, מיכאלי, יחימוביץ׳ ולבני שהיו זועקות חמס לו אירע דבר דומה בסיעת ימין. כך שבינתיים הצליח לו. הוא מבקש לעשות סולחה היסטורית עם הימין, וזוהיר בהלול הוא הכבש.

מאחורי הגלאים של פרשת הר הבית: כשהציבור איגף את הממשלה מימין

זה לא אנחנו, זה הם: אין שום קשר בין גלאי המתכות לטבח בחלמיש
יו״ר דיגיטלי במפלגה אנלוגית: גבאי נערך לקרב מול לפיד
בדרך לראשות הממשלה, מנכ"ל בזק לשעבר יצטרך לכבוש את אזורי חיוג 02 ו-08
מייק דה עבודה גרייט אגיין: למה ניצחו גבאי ופרץ ולאן יילך הרצוג
הרגע שבו הכלכלה ירדה מהשפיצים של הגרפים אל הרחוב
השותפים הטבעיים נגד הדוד מאמריקה, ונתניהו לכוד באמצע
המשפט האחרון של קושנר: נתניהו עדיין מודאג
אברמוביץ' וסגל במסע בין מועמדי העבודה
לעצור, רגע לפני התהום: הרופאים בהדסה חייבים להתעשת
משרד הבריאות הניף אתמול דגל לבן של כניעה, או יותר נכון: דף איי-4 לבן. במכתב לרופאי המחלקה ההמטו-אונקולוגית בהדסה עין כרם הוא הודיע ״הבעתי את נכונותי להחזיר את המצב במחלקה לקדמותו כפי שהיה טרום המשבר, ואף לשפר את תנאי הטיפול שם באמצעות תוספת מיטות, משאבים וכוח אדם״.
תזכורת: ששת הרופאים מבקשים לעזוב את עין כרם לטובת שערי צדק בטענה שהתנאים במחלקה הידרדרו. כעת מציעים להם להשיב את התנאים לקדמותם. לא היה כדבר הזה כבר מזמן בסכסוכי עבודה, ממש כשם שסכסוך עבודה כזה – כשבאמצע חוטפים את האש הצולבת ילדים חולי סרטן ומשפחותיהם האומללות – גם סכסוך עבודה כזה עוד לא היה.
אבל הרופאים סירבו.
הצעה כזו וסירוב כזה היו צריכים להתנוסס הבוקר בכל כותרת בעיתון ובאינטרנט ולבקוע מכל מכשיר רדיו, אבל דעת הקהל ומעצביה החליטו כבר מזמן שהממסד הוא רשע מרושע, הורג ילדים, והרופאים הם הקדושים. זה נובע מסיבות עמוקות יותר: גם אי האמון העמוק שיש בחברה הישראלית כלפי מוסדות המדינה (ע״ע פרשת זדורוב, למשל) וגם מהחיבה התקשורתית לאיתור גיבורים, בטח כאלה לובשי חלוקי רופאים שעסוקים בדרך כלל במלאכת קודש של הצלת חיים אבל עכשיו קצת התבלבלו.
זו דרכה של הנהגה קבוצתית כמו שיש לרופאים: הקצוות מושכים את המתונים, הסיקור האוהד מבלבל את הדעת וכולם נקלעים למערבולת שבה מתקדש המאבק ונשכחת המטרה – חבורת ילדים גיבורה ואומללה. השר ליצמן והמנכ״ל רוטשטיין אינם קדושים, אבל מרגע שהסכימו להיכנע לא עליהם מוטלת עכשיו האחריות להמשך הסבל הנורא של המשפחות.
הרופאים לא מוכנים לשמוע על כלום חוץ ממחלקה בשערי צדק. הם פשוט לא מבינים שהקמת כזו מבחינת ליצמן משולה לכך שהרמטכ״ל איזנקוט היה מקבל את המרד של המ״פ מהמילואים שסירב פקודה כדי לאפשר לאנשיו שעות שינה: הוא לא יוכל להסכים לכך – ובצדק – גם אם נעשה מהסיבה הכי הגיונית בעולם.
נאבקתם, נלחמתם, ניצחתם. כל הכבוד. עכשיו די. צריך לדעת גם מתי הזמן לעצור, ואתם כבר רגע אחרי הרגע הזה – ומטר לפני התהום.
בעוד שבוע וחצי, בארבעה ביולי, יצאו חברי מפלגת העבודה לבחור את מי שיעמוד בראשם. למרות כישלונותיה החוזרים ונשנים של המפלגה בסקרים, לא פחות משמונה מתמודדים ינסו לכבוש את לב הבוחרים ולהוכיח שרק הם, בניגוד לאחרים, יצליחו להדיח את נתניהו מראשות הממשלה ולהחזיר למפלגת העבודה את הסומק ללחיים.
יוצא הדופן מבין כולם הוא היו"ר המכהן, שמעוניין להעמיד את עצמו למבחן פעמיים – גם לראשות המפלגה וגם בפריימריז פתוחים לגוש שמאל-מרכז שיעמוד מול הימין. "מי שעיניו בראשו מבין שמפלגת העבודה כמו שהיא היום לא יכול לכובש שלטון", אומר לנו הרצוג.
"היא יכולה לכבוש בחיבורים, בקואליציות, במערך. אני רוצה לעמוד בראש הגוש ואני מאמין שייתנו לי גם בפריימריז פתוחים את התמיכה אבל אני מספיק נבון לאפסן את האגו ולעזור למי שייבחר". ומה באשר לתמיכה של שאר מפלגות המרכז לרעיון הזה? הרצוג טוען שכחלון למשל יסכים להתמודד במסגרת הגוש אך כלל לא בטוח שכך יהיה.
"לא אקבל הוראות מאף אחד"
בניגוד לאחרים, אבי גבאי לא צמח במפלגת העבודה, לא ברור כמה הוא סוציאל-דמוקרט והוא גם מעולם לא נבחר לתפקיד פוליטי. "קחו את העמדות שלי כפי ששמעתם אותן לאורך כל התקופה שאני בפוליטיקה ותשוו אותן לעמדות הסוציאל-דמוקרטיות ותראו שאני שם", אומר גבאי.
כשמעמתים אותו עם הצבעות עבור הצעות של הימין בכנסת גבאי משיב: "אני לא מאמין שהצבעתי כך. העמדות שלי הן של איש שמאל. ניסיתי אצל כחלון, זה לא כל כך הצליח. אני מאמין במפלגות שבהן אנשים נבחרים באופן דמוקרטי. אני לא אקבל הוראות מאף אחד".
"מנהיג יצרי"
מה שמאפיין את ההתמודדות של אראל מרגלית זה הצעקות שלו. זה נשמע מאוד ממותג ולא אותנטי אבל הוא טוען שהוא מנער לחיים את המפלגה. "אתם חושבים שזה היה ממותג כשרציתי להקים את ההיי-טק בירושלים?" שואל מרגלית ומוסיף כי הוא "מנהיג יצרי".
"אני לא בא מהמחנה של מפלגת העבודה שהפסיד את הבחירות ב-16 שנה האחרונות. אני אנצח את נתניהו כי אני היחיד שיכול לעמוד מולו ויכול להיות אופוזיציה לוחמת מולו. אני לא מכחיש שבאתי לפוליטיקה בשביל להנהיג".
"אאבק למען הנכדים"
עמיר פרץ כבר היה שם. ב-2006 עמד בראשות המפלגה והצליח לזכות ב-19 מנדטים בלבד. את השלטון הוא לא כבש אבל זה לא מונע ממנו להתמודד מחדש. "אני ערכתי מסע ברחבי המדינה במשך שנה וחצי ואני מרגיש שהציבור באמת מוכן להפקיד בידיי את המאבק על העתיד של הנכדים שלהם", הוא אומר.
פרץ מסרב להיכנס לדיון על השד העדתי כי הוא לא מעוניין "להיגרר לתוך מקום שעושה שסעים". הוא מצהיר כי הוא לא יישב בממשלת נתניהו ומסביר כי הציבור בישראל חושש יותר ממכתבי פיטורין מאשר מטילים.
"נותן את תחושת הביטחון"
למרות שהסיכויים לא משחקים לטובתו, עמר בר לב אומר שהוא מאמין שהוא זה שיהיה יו"ר המפלגה. לשאלה האם ההתמודדות שלו היא טקטית רק כדי לשמור לו מקום בצמרת המפלגה הוא משיב בשלילה ואומר כי הוא ממילא נמצא שם.
"אני מחפש לעשות ולשנות את הכיוון שמדינת ישראל הולכת אליו", הוא אומר. "אם יהיה אפשר להרחיב את הפלטפורמה של המחנה הציוני אני אשמח ואני מאמין שאני נותן את תחושת הביטחון לציבור, שאני אשמור עליו".
חמישה גברים יהודים בחליפות צולמו שלשום מחייכים סביב שולחן קפה עגול. לכולם יש אנגלית מושלמת, כולם רפובליקנים שרופים, ארבעה מהם נולדו בארצות הברית וכולם בילו בה את נעוריהם. זה היה יכול להיות שמוזינג מושלם, רק שכרגע הם משני צידיו של מתרס בלתי נראה. בנימין נתניהו ורון דרמר מהצד הישראלי; ג'ארד קושנר, דייויד פרידמן וג'ייסון גרינבלט מהצד האמריקני. פרידמן אמנם יותר ימני לפרקים מנתניהו (הוא בנה בתים בבית אל; נתניהו עדיין בהמתנה לבנית שכונת האולפנה) אבל כרגע הוא נציגו של ממשל שמאוד רוצה להשיג את הדיל הנחשק בין ישראל והפלסטינים.
ברק אובמה הכריז בתחילת כהונתו השניה על מתקפת צ'ארם על הציבור הישראלי. מתקפת הצ'ארם של ממשל טראמפ על ישראל מוקדמת ועוצמתית בהרבה. הביקור של חתנו של הנשיא אצל משפחתה של הדס מלכא היה מחווה אמריקנית נוגעת ללב; כך גם הציוץ הנזעם של דונלד טראמפ הבן נגד הסיקור המוטה של ביביסי בפרשת הפיגוע הרצחני בירושלים ("3 פלסטינים נהרגו לאחר אירוע דקירה"). בין אם זה מתוכנן או ספונטני, קשה שלא להשתכנע שהלב של הממשל הנוכחי נמצא במקום הנכון.
זו אולי גם הסיבה שנתניהו, אחרי הכל, לא שקט. כל ממשל אמריקני והדאגות שהוא מביא איתו. הדאגות שמביא ממשל טראמפ הן ממזגו הלא צפוי של הנשיא ה-45. כשמרן, נתניהו לא אוהב הפתעות ובכהונה הנוכחית כל בוקר מביא בכנפיו הפתעה חדשה בטוויטר.
במסגרת הכאוס הכללי, בולטים גבולות הגזרה: ג'ארד קושנר הוא הסמן השמאלי. הגישה שלו קרה יחסית, חפצת דילים, במידה שעלויות העיסקה של המתווך לא גבוהות מדי. השגריר פרידמן הוא הסמן הימני. לו זה תלוי בו, חבל על בזבוז הזמן. אבל זה לא תלוי בו כל כך, ולכן נתניהו עדיין מוטרד. לא מודאג עמוקות כמו בראשית ממשל אובמה והלחץ האדיר של אז, אבל מוטרד.
חבר בקבינט שהתבקש השבוע להסביר איך, מכל הפינות המדממות שבעולם, נקלע ממשל טראמפ כמו קודמיו לעיסוק אובססיבי בפינת רמאללה-ירושלים, ענה במשל. במשך שלוש מאות וחמישים שנה ניסו מתמטיקאים בכל העולם להוכיח את המשפט האחרון של פרמה. זו לא הייתה הבעיה הכי דחופה של המתמטיקה וגם לא הכי חשובה, אבל היא הייתה הכי אקזוטית. תהילת עולם חיכתה למי שיצליח לספק את הפתרון: כולם ניסו, וכולם חוץ מאחד התייאשו וזנחו אותה בשלב כזה או אחר. הסכסוך הישראלי-פלסטיני הוא משפט פרמה של הדיפלומטיה בעולם. טראמפ ינסה. לא בטוח שיש לו את הקשב והריכוז שהיה לגאון הבריטי שהקדיש את חייו לסוגיה.
 
עד ליברמן
כשלמתנחלים ולימין היו תלונות על הנעשה ביהודה ושומרון בכהונה הראשונה, נתניהו שלח אותם ללשכת שר הביטחון, שם ישב איציק מרדכי. איציק הוא הבעייתי, אמר להם. בכהונה השנייה לוהק לתפקיד אהוד ברק. מה אתם רוצים מאיתנו, אמרו בלשכת רה"מ לימנים הזועמים. ברק מרמה אותנו. בשנים האחרונות לוהקו לתפקיד לבני ולפיד ("הם מטילים וטו") או ליעלון ("הוא ראש קשה, איש של המערכת").
רק שעכשיו יושב בלשכת שר הביטחון אביגדור ליברמן. ואותו קצת קשה ללהק לתפקיד הזה. השבוע, כשנראה היה שאשמת קלקיליה מגולגלת לפתחו, הוא מיהר להדוף אותה בחריפות ולהבהיר שכולם, כולל ראש הממשלה, ידעו בדיוק במה מדובר. בדיון הקבינט המפורסם מספטמבר זה נאמר אגב לא פחות בחריפות: כשאחד משרי הליכוד מחה, השיב לו שר האוצר כחלון (שהצביע בעד): "אני עדיין זוכר איך ליברמן ואני הצבענו נגד ההתנתקות ואתם ברחתם וזיגזגתם, אז אל תטיפו לנו".
ליברמן אמנם כבר בוחן אפשרויות אלקטורליות במרכז המפה, אבל הוא לא מתכוון להצטייר כיונה הצחורה של ממשלת הניצים הנוכחית. בשבוע שעבר נרשמה התרגשות (נו, מסוימת. בכל זאת קיץ ואין חדשות) כששר הביטחון אמר שמעולם לא היינו כה קרובים להסדר.
שבוע אחר כך, בראיון רדיו לעיתונאי יוסי אליטוב, הוא הבהיר שהויברציות היו מוקדמות מדי".
"תראה, קודם כל המילה שלום לא רלוונטית במזרח התיכון ומעולם לא תשמע ממני, אלא אני מדבר על הסדרים אזוריים ואני חוזר ואומר, מעולם לא היינו כל כך קרובים להסדר אזורי עם מדינות ערב מתונות ומעולם לא היינו כל כך רחוקים מהסדר כלשהו עם הפלסטינים".
הוא גם סירב לדבר על ריסון בבניה: "מאז 1992 לא הייתה תנופת בנייה דומה  אני כל יום, אתה יודע, עובר מירושלים הביתה אל תוך מדבר יהודה, לתוך נוקדים, וברוך השם אני מסתכל על כל מה שקורה בצד היהודי והלוואי שרק נמשיך ככה".
תחנת ביטן אינה עונה
היו ימים שאיש התקשורת הבולט ביותר בישראל היה דוד ביטן. זמן המסך המצרפי שלו הצדיק ערוץ טלויזיה נפרד. תחנות הרדיו היו צריכות להעניק לו טוסטר לחג, כי הקשר השידורי עם יו"ר הקואליציה כבר ביסס במלואם יחסי עובד-מעביד. יומן בוקר לא היה נפתח בלי כותרת, שבת לא הייתה שבת בלי "לכה דודי" וביטן יושב במתנ"ס עם מיקרופון בידו ואיתן כבל לימינו, משחרר כותרות.
לאן נעלם דוד ביטן? טוב, לא לגמרי נעלם. השבוע הוא הפציע לראיון בערוץ 20, ובשבוע שעבר התראיין בגלי צה"ל. אבל ביחס לעצמו, זו כמעט סדנת ויפסאנה. האם ביטן הבין באיחור שאף אחד עוד לא הצטער על 400 ראיונות שהוא לא נתן? או שמישהו מלמעלה אותת לו להכריז על דום שתיקה?
צלצלתי למשעשע שביועצי התקשורת של הכנסת הנוכחית, יוסי טאטיקה, להתעניין אם ביטן סובל חלילה מדלקת במיתרי הקול. טאטיקה הרגיע אותי. זו הפוגה טקטית, הסביר. כל יועץ תקשורת צריך לזהות את הרגע שבו יותר זה כבר פחות, ולרדת למדרון אחורי. אז הוא ישוב, שאלתי בתקווה. בטח ישוב, השיב. רווח לי.
את כוחו הפוליטי שואב בנימין נתניהו משני מאגרים גדולים: מהחרדים כאן ומהיהודים שם. נתניהו נשען על תמיכת המפלגות החרדיות. כשזו אבדה לו ב-2003, בקיצוצים הגדולים של הקצבאות, הוא איבד את כסאו בממשלה ואת הסיכוי להרכיב קואליציה. כשזו אבדה לו ב-2013, כשנכפתה עליו ממשלת לפיד-בנט, הוא לא היסס לפרק את הממשלה ולהחזיר אהבות קודמות. זה קרה בסמוך למעמד שבו הבטיח יו"ר ש"ס אריה דרעי להמליץ על יצחק הרצוג לראשות הממשלה. נתניהו שמע והפנים ופירק.
נתניהו נשען גם על תמיכת יהדות ארצות הברית. הלובי היהודי בוושינגטון הוא היד שמנענעת את עריסת הקונגרס. ראש הממשלה יכול היה להרשות לעצמו להתעמת עם הנשיא הקודם אובמה ביודעו שרשת התורמים והלוביסטים של אייפא"ק ודומותיה היא רשת הביטחון שלו על גבעת הקפיטול. כשנשיאים וראשי ממשלות משחרים לפתחה של מדינת ישראל בקצב גובר בשנה האחרונה זה קורה גם בגלל התחזקותה של המדינה, אבל גם בגלל הדימוי הסמי-אנטישמי של ישראל כמי שמושכת בחוטים של וושינגטון.
ולכן כשבנימין נתניהו אומר "השותפים הטבעיים" הוא מתכוון לחרדים. וכשבנימין נתניהו אומר "ידידינו באמריקה" הוא מתכוון בעיקר ליהדות ארצות הברית. על שולחן הממשלה, ביום ראשון, הוא חזה בעימות הגדול בין ידידינו לשותפינו. והוא בהחלט בחר.
לאיש מהמעורבים לא היה אינטרס להדליק דווקא השבוע את מדורת הענק דת-מדינה משני צידי האוקיינוס. הפוליטיקאים החרדים עוד זוכרים היטב מה קרה בפעמים הקודמות שהשיגו יותר מדי והשר ליברמן התרחק עד היום כמו מאש מכל מהומה שעלולה לקצר את ימיו במשרד הביטחון.
אבל לא הייתה להם ברירה. הפוליטיקאים החרדים קרסו תחת לחץ הרחוב. מה שאפשר היה להעביר בעשור הקודם, בלי לחץ מהאינטרנט ועם גיבוי של גדולי הדור, אי אפשר להעביר היום, בלי גדולי הדור ועם לחץ מהאינטרנט. העיתוי היה מכריע: יעקב ליצמן שהיה עד לא מזמן השר הפופולרי בממשלה חווה כתישה בדעת הקהל סביב מסחטת הרגשות במחלקת הילדים חולי הסרטן בהדסה; אריה דרעי יוצא ונכנס מחדר החקירות כשאלי ישי כבר מתחמם על הקוים. שניהם לא יכלו להרשות לעצמם פחות מניצחון מלא בגיור ובכותל. ונתניהו שרוצה ממשלה עד 2019 אבל מתמודד עם עוד חיקורי דין בתיק 1000 לא יכול היה לסרב.
צחוק הגורל הוא שיכולת המיקוח המפורסמת של החרדים הולכת ונחלשת. מי שהיו פעם לשון המאזניים של הפוליטיקה הישראלית לא יכולים באמת לעבור צד: עליית כוחו של הציבור החרדי, הימני עד מאוד, מחלישה את כוחם של הפוליטיקאים שלו, שרובם איננו ימני כלל. די היה לעקוב אחר פיטוריו של עיתונאי חרדי, אלי ביתאן, שנאם בהפגנת השמאל בחודש שעבר, ואחר התגובות הנזעמות מבית לנאום היוני של ח"כ משה גפני בועידת הארץ. וחוץ מזה, כדאי לזכור מי מחכה להם שם בחוץ: לפיד הבן של לפיד, מי שנחשב חומץ בן חומץ. צלם בהיכל בן בנו של צלם בהיכל.
ובמילים אחרות: הליכוד החליש ברית אסטרטגית אחת תמורת חיזוק ברית אסטרטגית אחרת שכבר מבוצרת מבטון מזוין. התגובות הקשות מארצות הברית הפתיעו גם את לשכת ראש הממשלה. גדעון מאיר, בכיר לשעבר במשרד החוץ, נזכר השבוע בראיון לרזי ברקאי בפעם הקודמת שבה זה קרה: בכהונתו הראשונה של נתניהו אושרו החמרות בגיור ויהדות ארה"ב זעמה. נשיא ארה"ב דאז קלינטון זיהה את הפרצה והרשה לעצמו ללחוץ על נתניהו לוותר לערפאת ביודעו שזה יתקשה לגייס את הלובי היהודי. השבוע זה לא היה נשיא ארה"ב שזיהה את החולשה, אלא השר נפתלי בנט שפגש כל מנהיג יהודי שהסתובב בארץ. בעגת הדייטים התל אביבית, בנט רוצה להיות הריבאונד שלהם מנתניהו, האהוב שהכזיב.
אפשר לנחש שבסוף תימצא פשרה בנושא הגיור: או ריכוך של הטקסט, או מעבר להחלטת ממשלה במקום חקיקה ראשית. הכותל עצמו ייאלץ לחכות לבג"צ. דווקא בישראל, אגב פרשת הכותל לא המריאה. הציבור הישראלי לא התחבר עד היום במיוחד לנשים עוטות טלית וקוראות בתורה. כמו שאמר פעם בן גוריון, הישראלים לא הולכים לבית כנסת, אבל בית הכנסת שהם לא הולכים אליו הוא אורתודוקסי.
 
יש לפיד לחילונים
בפעם האחרונה שיאיר לפיד ביקר בכותל, תמונתו עוטה טלית וחובש כיפה לבנה גדולה הפכה לפוסטר של שבירתו ימינה. השבוע הוא אמור היה לבקר שם שוב כדי להתייחס להחלטה על מתווה הכותל, אבל ברגע האחרון ביטל.
האם לפיד משנה כיוון? במקום לשתוק הוא דיבר השבוע פעמיים, בחדשות 2 ובגל"צ, ובמקום לפייס את החרדים נכנס בהם חזיתית. נתניהו נכנע לעסקנים החרדים, שצף ברדיו. במשמרת שלי זה יבוטל. ל"יש עתיד" הייתה אסטרטגיה: יותר יהדות וקצת יותר לאומיות בשביל להביא 4-5 מנדטים של ימין רך ביום הבחירות; ופיוס עם החרדים כדי להקים את הקואליציה ביום שאחרי. זה עבד נהדר מאז הבחירות אבל בחודשיים-שלושה האחרונים לפיד מאבד גובה ונתניהו מתחזק.
הייתכן שלפיד שובר את הלוחות שכתב מרק מלמן, יועצו האסטרטגי? יו"ר יש עתיד טוען אחרת. התעצבנתי באמת, הוא אמר למי ששאל. הרי יש עתיד היא שעומדת מאחורי הבג"צ בעד השויון בנטל ונגד ביטול חוק הגיוס. לו רציתי לחסל כל עימות אידיאולוגי עם החרדים למה להוביל מהלך כה מהדהד נגד יוזמת הדגל של ש"ס ויהדות התורה?
האתגר המיידי של לפיד לא ממתין מימין אלא משמאל. מאז הבחירות ועד היום הוא שיחק כמעט לבדו על מגרש האופוזיציה, בעוד מפלגת העבודה תחת הרצוג הולכת ומתאדה עם כל סיבוב של מגעים קואליציוניים. מהשבוע הבא זה עשוי להשתנות. הפער בסקרים בין לפיד והמחנ"צ עומד על 12 מנדטים, אבל הפער האמיתי נמוך בהרבה. כעשרה מנדטים מתוכו מורכבים ממצביעים נטולי סנטימנט, שהמחויבות היחידה שלהם היא הצבעה למי שיוכל לנצח את נתניהו. מקובל להגיד שהם חונים אצל לפיד, אבל האמת הפוכה: הוא חונה אצלם, כמי שנתפס כרגע כמוביל המחנה. בחירה של מועמד אטרקטיבי יחסית, נאמר אבי גבאי, עשויה לפתוח את המירוץ לתפקיד מנהיג הגוש, או לפי הסקרים: לתפקיד זה שיזכה להפסיד לנתניהו.
 
ישן מפני חדש
עד לבואו של דעא"ש למזרח התיכון, הגוף שערף הכי הרבה ראשים היה מפלגת העבודה. אחת לשנתיים שלוש היא מקפידה לקפד את ראשה שלה ולהחליף אותו בחדש, שגם הוא יותז בתורו תוך שנתיים שלוש. לפי כל הסימנים יש סיכוי טוב שכך יקרה גם ביום שלישי הקרוב.
מפלגת העבודה נתפסת בציבור ומדווחת בעיתונות כשריד מאובן, ארכאי מימי אנו באנו; כגוף פוליטי שלא השכיל להתחדש בזמן, להתחבר לציבורים חדשים ולהתרענן. זה דימוי מעניין במיוחד כשמעמתים אותו עם המציאות. ובה, שמונים אחוז מחברי סיעת העבודה הנוכחיים מכהנים בכנסת פחות משלוש כהונות; שליש מהם מזרחיים, מחציתם מתגוררים מחוץ לתל אביב. בשנים האחרונות היא בחרה להנהגתה מנהיג פועלים משדרות; מגישת רדיו מקול ישראל; עורך דין צמרת מתל-אביב; ושני גנרלים עטורי צל"שים. לא עזר.
התחלופה הגבוהה בצמרת העבודה לא מפריכה את המשבר העמוק של המפלגה, אלא משקפת אותו: זו לא התרעננות אלא פאניקה. מפלגות בטוחות בעצמן לא מבצעות החלפת דם, לא עסוקות בבקשות סליחה ולא עוטות הסוואה ("המחנה הציוני", "ישראל אחת"). מפלגה במשבר אמצע החיים (אם להיות אופטימי) פושטת ולובשת צורה ללא הרף. ממש כמו שטובע מנענע בידיו בהיסטריה ועושה הרבה רעש במים לעומת שחיין מיומן שמסתפק בציפה שקטה ויציבה.
את המועמדים בבחירות צריך, לפיכך, לסווג לשני סוגים: הישנים והחדשים. הישנים הם יצחק הרצוג, היו"ר המכהן, ועמיר פרץ, היו"ר לשעבר. הראשון מבטיח, למעשה, לכנוס את נכסיה הפוליטיים של המפלגה ולנהל את שקיעתה האיטית. השני מבטיח מהפך אבל קשה להאמין שיעשה זאת בכהונתו התשיעית בכנסת.
החדשים הם אבי גבאי, אראל מרגלית ועמר ברלב. בשש משבע ההתמודדויות האחרונות בחרה מפלגת העבודה במועמד חדש (השביעי היה אהוד ברק, שנישא ב-2007 על גב טראומת הכישלון הצבאי של לבנון 2 ומפקד ארגזים גדול). ההיגיון אומר שיש סיכוי טוב שכך יקרה גם הפעם. ברלב נתפס כמועמד ראוי אך חסר סיכוי; אראל מרגלית מתקשה להמריא; המועמד המוביל בקטגוריה הזו הוא, לפיכך, אבי גבאי.
מחנה תומכי השינוי בעבודה כולל את אלפי תומכיהן של שלי יחימוביץ' וסתיו שפיר. גם בלי שהשתיים יצהירו על תמיכה במועמד כלשהו, סביר שרובם המכריע יצביע לגבאי, ברלב ומרגלית.
עמיר פרץ נושא על גבו בבחירות את הצלב של פרישותיו המרובות מהעבודה; יצחק הרצוג את הצלב של כישלונו כיו"ר האופוזיציה. כדי לנצח, שניהם צריכים לקוות שקולותיהם של סוכני השינוי יתפלגו באופן שווה פחות או יותר בין שלושת החדשים. קרב בין ישן וחדש בסיבוב השני הוא דבר ששניהם לא מאחלים לעצמם. שניהם היו פעם חדשים, ושניהם זוכרים היטב איך זה נגמר.
לפני כמה שנים למדתי בעוונותיי בחוג למדע המדינה באוניברסיטה לונדונית ארוכת מסדרונות שיש. הפקולטות למדעי החברה בכל העולם הן לרוב מפלטם של מי שלא הסתדרו בתיכון עם מספרים ומשוואות, אבל לצערם התואר כלל גם קורס חובה בסטטיסטיקה. לפני כל שקף שכלל נעלמים או צירי איקס-וויי המרצה הקדימה באנגלית טקסט שהמקבילה לו היא המשפט ממהדורות החדשות "התמונות שנקרין מיד קשות לצפיה". וכשזה קרה, רחש של חרדה – ממש חרדה – עבר באולם.
חרדת המספרים היא אחת הסיבות שכלכלה נתפסה במשך שנים כנושא מקצועי ומשעמם. הפוליטיקה היא טלנובלה, צבא – סרט אקשן. כלכלה – פרק ישן על אלגברה מהטלויזיה הלימודית. השיעמום שירת היטב את "ראשי המשק", כפי שכונו אז: מי שמחזיק בידע נהנה מיתרון משמעותי, ומי שנתפס כמומחה גם לא יאותגר.
הסיבה השנייה היא שמקרו כלכלה היא אירוע לא טלוויזיוני: הברחת נכסים אי אפשר לתפוס במצלמות אבטחה. נושא מופשט כמו שער האלכסון או הריבית הוא משהו שקשה מאוד להסביר בטקסט קצר, והטקסטים בעיתונות, המשודרת והמודפסת, הלכו והתכווצו בהדרגה עד סוף העשור שעבר. כלכלה הייתה סיפור בגובה 30,000 רגל.
הסיבה השלישית ייחודית לישראל: פוליטיקה בכל העולם נוגעת – או אם להיות זהיר: נגעה עד סופת טראמפ – לשאלות של כסף. קו פרשת המים בכל העולם, זה שקובע את העמדה הפוליטית, הוא המעמד. העניים תומכים במדיניות שמאלית סוציאליסטית של הרחבת מיסים, כי הם אלה שייהנו מהקצבאות וההוצאה הממשלתית אבל לא ישלמו את החשבון; העשירים ייטו להיות ימניים קפיטליסטיים כדי לשלם כמה שפחות מיסים. יו סטנד וור יו סיט, אומרים האמריקנים, ובתרגום לעברית: העמדה נגזרת מהמעמד. מלחמת מעמדות היא הכל, אומרים הבריטים.
אבל בישראל פוליטיקה מאז 1967 היא משהו אחר לחלוטין: מדינה אחת או שתי מדינות? סיפוח או פינוי? טוב שארם א שייח בלי שלום או שלום בלי שארם א שייח? הפוליטיקה היא רודן אכזר של תשומת לב: אם יש לך רק פתק אחד, אז בפוליטיקה יש נושא אחד עיקרי, וכל השאר תפל. ולכן הכלכלה לא הייתה נושא משני – היא פשוט לא הייתה נושא. כשהמחאה החברתית נורתה באלף קמ"ש בקיץ 2011, חבריי בלונדון מאותו שיעור סטטיסטיקה פרצו בצחוק קולני בפאב כשסיפרתי להם שבישראל מתווכחים אם היא "פוליטית" או "לא פוליטית". מה יותר פוליטי משיעורי מס, מחיר לחם ופנסיות?  הם לא הבינו שכשאומרים בישראל על משהו שהוא "פוליטי" מתכוונים להגיד: הוא קשור ליהודה ושומרון.
אז איך פרצה בישראל מחאה חברתית? באופן משונה למדי, נתניהו עצמו, שחש לפרקים שכסאו מתנדנד ממנה, תרם בעקיפין להתנעתה. שש שנים קודם לכן, כשר האוצר, הוא הוביל את רפורמת בכר, להפרדת הבנקים מקופות הגמל וקרנות הנאמנות. פתאום נפתחה תחרות על מיליארדים מכספי הציבור. הפרסומות האלה הולידו עיתונים כלכליים חדשים ועיבו מאוד עיתונים קיימים. ביניהם בלט גם דה מארקר, שהחליט להוריד את הכלכלה לגובה העיניים ולשבור את פערי המידע ומחסום השיעמום. גיא רולניק, עורך דה מארקר ושלי יחימוביץ', חברת כנסת, בישלו את המחאה הזו על אש קטנה עד שהתפוצצה באותו קיץ בלתי נשכח.
גם הפייסבוק תרם: המדיום הזה, שמואשם בשטחיות, איפשר דווקא פוסטים ארוכים, מעמיקים על הדרך שבה נשדד הציבור באלף דרכים שונות. הכלכלה הפכה מגרפים לסיפור על חטיף במבה שמיוצר כאן אבל נמכר באמריקה בזול יותר. וכן, גם לקוטג'. זהו הרגע שהכלכלה ירדה מכל השפיצים האלה בגרפים, כדברי מאיר אריאל, אל פינת הרחוב. לפי כל הסימנים, אין לה שום כוונה לעזוב.
ברחבי ישראל, או יותר נכון: ברחבי גוש דן, יושבים עכשיו כמה אנשים מאוכזבים. הרמטכ"לים גבי אשכנזי ובני גנץ; חברות הכנסת שלי יחימוביץ' וסתיו שפיר; אפילו שרי הביטחון לשעבר אהוד ברק ומשה יעלון. העפלתו של אבי גבאי לסיבוב השני בעבודה מעידה פחות על עצמו ויותר על מפלגתו החדשה, שמשוועת לחידוש מרענן. היא לא התעניינה בעברו הימני של גבאי ולא בעברו הקפיטליסטי-מונופוליסטי. תאוותה לחידוש ולשלטון הטיסה את השר לשעבר לאיכות הסביבה אל הקרב המכריע, בעוד שלושה ימים.
אם גבאי יכול, בקמפיין אפקטיבי אבל רב-שגיאות, הרי שכל אחד מהמועמדים לעיל, יכול היה גם כן. אין שינוי בעשור האחרון בעובדה שמתפקדי העבודה רוצים שינוי, והייתה הפתעה לולא הייתה הפתעה בסיבוב הראשון השבוע. הם היו סולחים ליעלון על ניציותו ולברק על נטישתו ולשפיר על חוסר נסיונה. אבל כל אלה לא העזו, או לא רצו, או לא רצו מספיק. גבאי העז. העובדה שיש לו יומרה לא אמורה לפגוע בו. הוא לא יותר יומרני ממקרון בצרפת או אובמה בארה"ב או נתניהו ב-1996.
העבודה הועמדה השבוע בפני דילמה: מצד אחד הבטיחו לה ארבעה מועמדים את האפשרות הרחוקה, ההיפותטית כמעט של שלטון, של כיבוש משרד ראש הממשלה אחרי כמעט דור. מייק דה עבודה גרייט אגיין, הם אמרו, בניסוח כזה או אחר. מהצד השני עמד יצחק הרצוג והודיע שאין לכך שום סיכוי, ועדיף להכיר בכך.
והעבודה בחרה: יהיו שיגידו שבחרה להדחיק את מצבה האמיתי הירוד, יהיו שיגידו שבחרה בתקווה על חשבון התבוסתנות.
ביום שני הקרוב היא תידרש לבחירת-משנה: בין הניסיון לתקווה. עמיר פרץ הוא מניה יציבה אך בינונית: מעמדו הציבורי שוקם משמעותית. המשקפת נשכחה וכיפת ברזל נזקפה לזכותו. אבל קשה לצפות ממנו לגדולות ונצורות בזירה האלקטורלית. אבי גבאי הוא קרן הון סיכון: הוא יכול להביא את העבודה הכי רחוק שיש ("שלושים מנדטים, לא פחות", אמר בחוגי בית כשנשאל לכמה מנדטים הוא מכוון), אבל יכול גם להתרסק. הביוגרפיה וההעזה מבשרות טובות, היעדר הכריזמה ואי הדיוקים מבשרים רעות. מתפקדי העבודה, כפי שנכתב כאן כבר, הם לא משקיעים סולידיים, אלא חובבי סיכון. הם בחרו פעם אחר פעם שלא ללכת על בטוח אלא להמר, כדי להימנע משקיעה אל התהום החד ספרתית של מפלגת נישה. ופעם אחר פעם הם בחרו להמיר הרפתקה בהרפתקה, עד היום לא ממש בהצלחה.
במערכת הפוליטית יעקבו בעניין: לפיד היה בוחר פרץ, כי עם גבאי האופנתי יהיה לו יותר קשה. כחלון היה בוחר פרץ גם כן, כי את גבאי הוא איננו סובל. רבים בליכוד היו מעדיפים את גבאי כדי לאותת לכחלון שהוא איננו בכיסם. לבני מעדיפה את גבאי, אבל מיואשת למדי כך או כך.
עמיר פרץ, שב-2005 השתלט על המפלגה מבחוץ וריסק את המנגנון הוא עכשיו בשר מבשרה של המפלגה ובורג מברגי המנגנון. מוקדי הכוח שלו הם הפעילים הותיקים וההסתדרות. לאחרונה יש ניסיון טוב: היא הלכה עם ברק ב-2007, עם יחימוביץ' ב-2011, עם הרצוג ב-2013. זה גם ההסבר להצבעה המפתיעה עבור שני מועמדים ממוצא מזרחי. פרץ צבר ותק מספיק כדי להיתפס כמפאיני"ק. הפעם המנדטים האשכנזיים לא יימלטו בבעתה כמו ב-2006, אבל גם ספק אם אלה של הפריפריה ינהרו כמו אז. גם העמדות היוניות ("אני שמאלני", אמר שלשום, חד וחלק) ישרתו אותו.
אבי גבאי מציע לעבודה סחורה לפידית, קצת פחות מהוקצעת כמובן מהמקור. הוא ישווק עמעום אידיאולוגי יחסי ודילוג על הגווארדיה המפלגתית הוותיקה. ניסיון העבר מלמד שיש ביקוש לסחורה הזו. בשני הקרוב, תחת גל חום כבד, נוסף, הם ייאבקו על הזכות להיות זה שמפלגה שלמה תנקר בכבדו. מקובל להגיד שהעבודה לא נותנת הזדמנות שנייה, אבל שישאלו את קודמיהם בתפקיד: לרוב היא איננה מעניקה אפילו את ההזדמנות הראשונה.
 
רק ברק
כשראש ממשלה טורח ביום בחירות להזכיר את שמו של מתמודד בבחירות במפלגה אחרת, הוא מעניק לו מתנה יקרת ערך. כיוון שנתניהו לא נוהג להיות בצד המעניק מתנות חינם, נשאלת השאלה מדוע היה דחוף לו לקדם במרץ את מועמדותו של עמיר פרץ. עד כדי כך הוא חשש מגבאי או מרגלית?
יכול להיות שהסיבה אחרת: לבנימין נתניהו יש פוסט-טראומה אחת. יש רק אדם אחד שהתייצב מולו בזירה הלאומית ראש בראש והביס אותו. אהוד ברק שמו. כשברק התמודד מול עמי איילון בבחירות לראשות העבודה, נתניהו ייחל לניצחון איילון. עכשיו ברק שוב עומל על תכנית קאמבק עתירת פרטים ותרשימי זרימה. השלב הראשון שבה הוא בחירת יו"ר עבודה לא פופולרי מדי ולא אגואיסט מדי, כזה שיוכל לפנות את מקומו לטובת גוש. יש רק מועמד אחד שבחיים, אבל בחיים, לא יפנה את מקומו לטובת ברק. זה עמיר פרץ. הוא עוד לא שכח את פיטוריו המשפילים ממשרד הביטחון ב-2007, כשהוחלף על ידי ברק בהודעת פקס למרות שהתחנן להישאר עוד יממה כדי להיפרד במסודר. הוא יצטרף לגוש אמונים לפני שיצטרף לגוש עם ברק.
ואם כבר נתניהו ופוסט טראומה: ההיגיון הפוליטי אומר שהפעם – ובניגוד לשמועות ולרחשים – לנתניהו אין שום רווח מהקדמת הבחירות ואובדן שנתיים שלטון ביד מאשר קדנציה על העץ. הרי בסופו של דבר הוא לא יוכל להשפיע על החקירות ולא יוכל לקבל קואליציה נוחה יותר. זה נכון, אבל יש עוד רכיב אחד שהתחדד השבוע: אם ייבחר אבי גבאי, ויצליח לנגוס משמעותית בלפיד, יהיה לנתניהו פיתוי מסוים בפיזור הכנסת. הוא יוכל לזכות בכשלושים מנדטים, ולפצל את מתחריו לשתי מפלגות בינוניות של כ-15 מנדטים. במקרה כזה, בבואו להרכיב את הממשלה הבאה הוא לא ייסחט ללא בושה על ידי הבית היהודי (משפטים) ישראל ביתנו (ביטחון) וכולנו (אוצר), כי הפעם גם העבודה ויש עתיד יידפקו על דלתות הממשלה. ומהצד השני, במשפחת נתניהו עדיין זוכרים היטב את טראומת תרזה מיי, מנהיגת ימין פופולרית שהקדימה בחירות וכמעט איבדה את השלטון.
רקוויאם להרצוג
786,313 איש הכניסו לפני שנתיים לקלפי פתק שעליו כתוב "המחנה הציוני עם יצחק הרצוג לראשות הממשלה". רק 5,204 הקישו השבוע בקלפי הממוחשבת על שמו של הרצוג בבחירות לראשות העבודה. איזה פער בין האיש שלאורך החורף שעבר-שעבר היה המועמד המוביל לכבוש את השלטון, וביום החם ביותר של הקיץ הנוכחי לא הצליח אפילו לעלות סיבוב מול אבי גבאי.
כמעט ארבע שנים כיהן יצחק הרצוג כיושב ראש מפלגת העבודה, שזה בערך פי שניים מכל קודמיו. ארוכים ורעים היו ימיו בתפקיד, בעיקר בגלל שלא הצליח להשתחרר גם מהתפקיד שנכפה עליו: יושב ראש האופוזיציה. כמעט בכל רגע נתון מארבע השנים האלה, לרבות מערכת הבחירות של 2015, הרצוג ניהל מגעים עמוקים, חשאיים – וגם חסרי תוחלת – על כניסה לממשלת נתניהו. זה היה הרבה לפני הועידות האזוריות החשאיות וממש עד לחודשים האחרונים.
הרצוג הוא פוליטיקאי מחונן, איש רעים אינטליגנטי, דמות ממלכתית, בחור טוב במובן הטוב של המילה. גורמי המקצוע מעידים שהיה שר רווחה לתפארת. רק לשני תפקידים הוא לא התאים: להיות יושב-ראש, ולהיות באופוזיציה. האלמנט של הרצוג איננו הנהגה ואיננו ישיבה מחוץ לממשלה. כוחו, כפי שהתוודה בקמפיין הכן שניהל לראשות המפלגה, הוא בהיותו חלק מכוורת, זה שיושב במקום טוב בשולחן אבל לא בראשו.
האופוזיציה לא ישבה עליו טוב. מה אפשר לצפות מאדם שהאטרקציה המרכזית שלו בתפקיד היו"ר הוא הפגישות עם ראש הממשלה, אלו החודשיות, הרשמיות ואלו התכופות יותר, החשאיות? הם נפגשו בבית של מילצ'ן ובבית של אדרי, בלשכת ראש הממשלה ובמעון ראש הממשלה, עם מתווכים ובלעדיהם.
בנימין נתניהו פלירטט איתו ממושכות אבל ספק אם התכוון לרגע ברצינות להכניסו לממשלה. ספק אם ימצא יושב ראש אופוזיציה נוח יותר. מי שעקב מקרוב אחר בחירות 2015 יכול להתרשם שהוא כנראה לא מספיק רצה גם להיות ראש הממשלה. ברגע המכריע, הגורלי של הבחירות, הוא נמנע מלהלום ביאיר לפיד ולשאוב חמישה-שישה מנדטים שהיו מביאים לו רוטציה או למצער אחדות. נתניהו היה אכזר יותר, עולל זאת לבנט, וניצח.
הוא לא יפרוש מהפוליטיקה. הוא לביתו כבר עשה. הרצוג יישאר בכנסת לפחות עוד ארבע שנים. אז הוא יתייצב למערכה על התפקיד שבאמת מעניין אותו, התפקיד שאביו כבר מילא פעם ותפור למידות הבן: נשיא מדינת ישראל. הוא משמאל, יולי אדלשטיין מימין. הפעם הוא לא ייקח שבויים.
מי שזוכר את האוויר המחושמל בנאום הניצחון של עמיר פרץ ב-2005; את האקסטזה הסוציאל-דמוקרטית בהכרזה על שלי יחימוביץ' ב-2011; את יצחק הרצוג מכתיר את עצמו לראש ממשלה ואת פואד ז"ל לנשיא עם בחירתו לפני 2013; מי שזוכר את כל אלה חייב להישאר קצת ספקן גם אל מול רגעים סוחפים כמו שסיפק אבי גבאי הלילה.
מפלגת העבודה על מוסדותיה ועסקניה כבר דחתה את כל ההשתלות הקודמות. מנגנון המפלגה הוא מנגנון השמדה עצמית. בערב הראשון תמיד נראה שיושב ראש חדש השתלט עליה, רק אחר כך התברר שהיא השתלטה עליו. עוד לפני שיתפנה למאבק בנתניהו, יידרש גבאי לגרזן באבחה אחת, מהירה מאוד, את החוקה ואת העסקנים המזיקים. לא תהיה לו הזדמנות שניה. מתפקדי העבודה כבר אותתו אתמול: מבין שבעת המועמדים שהתייצבו למירוץ הם בחרו את היחיד שהיה גם חדש וגם בעל סיכויים. העבודה בחרה אתמול בחיים חדשים על פני שקיעה איטית אל סופה. עם שלושה הפסדים רצופים, עמיר פרץ הפך אתמול לעמיר פרס.
האם גבאי יכול להימלט מהגורל של כל קודמיו? איש העסקים השתלט אתמול על שלד בורסאי, אבל זו לא הייתה השתלטות עוינת. להפך: בסיועה של שלי יחימוביץ' וגם סתיו שפיר הוא הצליח לנפץ שורת מיתוסים ארוכי שנים בעבודה: על חיבורו של עמיר פרץ לשטח, על כוחה של ההסתדרות, על תבונתו הפוליטית של יצחק הרצוג. הבוחרים נוהגים להתייחס לפריימריז כאל פיילוט להנהגה. את הפיילוט הזה, שנערך בקרב 52,000 מתפקדים הוא עבר בהצלחה יתרה. מי שהצליח להביא שישים אחוזי הצבעה ביום שרב נורא, בפעם השנייה בתוך שבוע, הוא לא מישהו שיש לזלזל בו.
לאחר מכן ימתין לו לפיד: מותר לשער שיושב ראש יש עתיד היה מעדיף את עמיר פרץ. גבאי הוא לפיד בגירסת בטא. יו"ר יש עתיד עדיין מיומן יותר, מהודק יותר, עם מפלגה ממושמעת יותר, אבל כמאמר שירו של אביתר בנאי, לפחות יש פה קרב. האם לפיד ימשיך בפניה ימינה? או שגם יפזול שמאלה?
ובסוף – נתניהו. האירוע המלבב אתמול מבחינתו של השמאל מרכז יישאר כאנקדוטה נשכחת אלא אם היושב ראש החדש יצליח במשימה שכל קודמיו נכשלו בה: להביא מאה וחמישים, מאתיים אלף מצביעי ליכוד. כמו אמא שלו מבקעה, כמו אחיו, כמו חלק מהפרצופים החדשים שנראו אתמול במטה בתל אביב. ניסיון השתלטות על השלולית של 03 ו-09 לא יביא לו דבר. כמנכ"ל בזק לשעבר הוא יודע שבסיס הלקוחות העיקרי שלו ממתין ב-02 ו-08.
המארז המשוכלל, המבהיק, של אבי גבאי, השתלט השבוע על החומרה המיושנת של מפלגת העבודה. כמו בנט בבית היהודי הוא יושב ראש דיגיטלי של מפלגה אנלוגית, וכמוהו ממש הוא יכול להביא אותה הכי רחוק שאפשר וגם להתרסק, לא ברור מה לפני מה.
בבחירתו, עשה גבאי את מה שהיה צפוי מאוד ובכל זאת הצליח להפתיע: הוא הביס ממסד ישן ואז, נישא על כנפי העניין החריג של ההתמודדות בעבודה והשיעמום שאופף את שאר המערכת הפוליטית, זינק בסקרים. מי זוכר עכשיו את העימותים הלא טובים, את 48 האחוזים של עמיר פרץ, את הערפול בעמדות.
האשליה הגרועה ביותר של יושב ראש עבודה נבחר היא שיש לו זמן. אין לו. מנהיגי המפלגה הזו חגגו ירחי דבש רגועים ועתירי קונפטי בלי לתפוס שבינתיים המפלגה כבר מכינה להם את הגט.
לגבאי אין: הוא חייב בדחיפות לשנות את החוקה הממארת של המפלגה, זו שהביאה את קיצם של כל אחד ממנהיגיה; הוא חייב להוסיף סעיפים של שיריונים נדיבים ברשימה הבאה; לקצץ את הקצאת המושבים הארכאית למזכ"ל המפלגה ולמחוזות דלי מתפקדים; לפקוד מיד רבבות חברים חדשים שידללו את כוחו של הממסד הישן שעוד חי ובועט, גם אם פצוע.
 
בים, ביבשה, ביחב״ל
פעם, מזמן, כהונה בלשכת נתניהו הייתה סגולה לקריירה פוליטית מזהירה: בממשלה הנוכחית בלבד משרתים ארבעה שרים בכירים ששימשו בעבר עוזרים לנתניהו, ובממשלות קודמות עוד שלושה-ארבעה. היום כהונה שם היא הבטחה לחקירות פליליות. כמעט ואין איש שעבד תחת נתניהו בשנים האחרונות שלא הזיע שעות מול חוקרי המשטרה, איש איש ופרשיותיו. הטרדות מיניות, צילומים מביכים, תשלומים מאנשי עסקים. ביבשה, בים ובאוויר.
המצבור החריג הזה הגיע לשיאו השבוע עם חקירותיהם של שניים מהמקורבים ביותר לראש הממשלה: פרקליט הבית דוד שמרון ומנכ"ל משרד התקשורת שלמה פילבר. שמרון הוא האיש שיודע את כל סודותיו של נתניהו, פילבר – האיש שניהל עבורו את קמפיין הבחירות המזהיר של 2015 ואחריו את מסע הנקם המשלים בתאגיד ובתקשורת הישראלית. שניהם מהזהירים והחכמים שביועצי נתניהו, אבל גם בהנחה שייצאו מהחקירות, אין ספק שהאש כבר לוחכת בסביבת ראש הממשלה.
עם שתי חקירות שבהן הוא חשוד, דו"ח מבקר חריף על בזק שעשוי להוביל לחקירה פלילית ופרשת שוחד מסמרת שיער שעוצרת כרגע ממש על סף דלתו, נתניהו נאבק עכשיו בצבר חקירות חסר תקדים עבורו. גם בהנחה הסבירה למדי שפרשות בזק והצוללות לא ייקשרו בשמו, ייתכן שהן יפגעו בו בדעת הקהל מצד אחד ויקשו על היועץ המשפטי לסגור את תיקי המתנות וידיעות מצד שני. המעצרים המתוקשרים בתיק 3000 והדו"ח בפרשת בזק נפיצים יותר מבחינתו גם בדעת הקהל: רוב מצביעי הימין לא מתרגשים במיוחד לפי הסקרים מקבלת מתנות, אבל אווירה סביבתית של שחיתות חמורה, טייקונים וגם ענייני בטחון – זה כבר סיפור אחר.
ההנחה שנתניהו מחזיק כל הזמן אצבע דרוכה על כפתור הקדמת הבחירות היא פרי הפוסט-טראומה של פירוק הממשלה שנה ושמונה חודשים בלבד לאחר הקמתה. אבל ההנחה הזו מתעלמת מההיסטוריה. ב-2012, כשנתניהו זיהה זינוק של העבודה תחת הנהגה חדשה (אז שלי יחימוביץ') הוא מיהר להקדים את הבחירות אבל בדקה ה-91, באישון ליל, עצר בצווחת בלמים את רכבת הבחירות והקים ממשלה קצרת ימים עם מופז. גם שנתיים וחצי אחר כך, כשפיטר את לבני ולפיד והודיע על הקדמת הבחירות הוא התחרט מרות וניסה להקים ממשלת ימין צרה עם ליברמן.
ההחלטה של נתניהו על מועד הבחירות תיגזר משתי שאלות: הראשונה – מי היריב העיקרי? לפיד או גבאי? והשנייה: האם הזמן פועל לטובת היריב שלי או נגדו.
באשר לשאלה הראשונה, ההנחה היא עדיין שמדובר בלפיד. מפלגתו האלסטית ויכולות התקשורת שלו עם הציבור הישראלי מאיימים על נתניהו יותר מיו"ר העבודה הלא משופשף, על ההיסטוריה העגומה של קודמיו. גם בסקר חדשות 2 השבוע גבאי עוד לא מצליח לקחת מנדטים מהליכוד.
ובאשר לשנייה: זה מורכב. החלטה להקדים את הבחירות תוך כדי ארבע חקירות משטרתיות במקביל משולה לתכנון טיול מאורגן בשדה מוקשים. ההיגיון אומר שנתניהו יעדיף להמתין עד להתבהרות התמונה בטרם יקבל החלטות, ובינתיים ייתן לגבאי ולפיד להתכתש זה עם זה.
על פי פעולותיו נראה שראש הממשלה מתכוון לנהוג כך. שלשום נועד לפגישה ארוכה עם שר האוצר משה כחלון. מאז משבר התאגיד השניים לא נועדו עד עכשיו בארבע עיניים מחשש שינקרו זה את עיניו של זה. אבל עכשיו נפתח ביניהם דף חדש. צריך להרגיע את המתיחות בקואליציה, אמר נתניהו לכחלון. אני רוצה להכין תקציב ל-2019, לשדר יציבות. אין סיבה שהמתיחות עם החרדים תימשך כך, וגם עם מפלגות אחרות. כחלון הביע נכונות, אבל מיד שאל: ומי ערב לי שלא תפרק לי פתאום את הממשלה? אין בזה היגיון, הרגיע נתניהו. אני צריך את האצבעות שלך כדי להקדים את הבחירות ובעיקר – צריך אותן אחרי הבחירות כדי להקים את הממשלה הבאה. יו"ר כולנו יצא מהפגישה מעודד. הוא הרגיש שיש לו עוד חצי שנה לפחות שהוא זקוק לה כדי להשלים עוד הגרלה של מחיר למשתכן ועוד חלחול של הטבות המס לציבור הרחב.
ממילא ההכרעה לא ברורה וגם לא מיידית: בעוד שבועיים תצא הכנסת לפגרה, וההחלטה תיפול, לפיכך רק בתחילת אוקטובר. מיליונר מצהלה שהביס מיליונר מצהלה יתחרה מול מיליונר מרמת אביב על האפשרות להדיח מיליונר מקיסריה.
 
חשוף מהאגף
באחד הערבים של הבחירות הקודמות, כשיש עתיד כבר החלה להתנדנד על גבול אחוז החסימה, שאלתי את יאיר לפיד אם זה לא הזמן לשנות אסטרטגיה. מה פתאום, הוא השיב במזנון המתרוקן בכנסת. אם משנים אסטרטגיה בגלל אירוע נקודתי זו לא אסטרטגיה, אלא טקטיקה.
גם השבוע, לפחות רשמית, לפיד לא התכוון לשנות את האסטרטגיה שלו, בעלת המשפט האחד: הפוך ממפלגת מרכז למרכז-ימין, והמרכז-שמאל ממילא ינהר בהמוניו.
האם לפיד שוגה מרה? האם יכול להיות שבעודו מפנה את כל הדיוויזיות לאגף הימני הוא נותר חשוף וחסר הגנה משמאל? הסקרים הראשונים העידו שכן. לא מופרך לחשוב שהסקרים הבאים יהיו פחות טובים לגבאי, אבל לא סביר לחשוב שהוא ישוב במהרה לממדי הרצוג. קרבות טקטיים על הנהגת הגוש מוכרעים בדרך כלל בשבוע האחרון, בנהירת מצביעים למי שייראה כראש החץ מול נתניהו. אחת תשמין ותתנפח, השנייה תתכווץ ותגורד עד העצם. לפיד יודע זאת היטב כי בשתי מערכות הבחירות האחרונות מול העבודה הוא חווה את האירוע פעם אחת מהצד השמן ופעם אחת מהרזה. מעכשיו ועד הבחירות זו תהיה נדנדה. פעם גבאי ופעם לפיד. נד נד.
בשנתו השישית בפוליטיקה ניצב עכשיו יאיר לפיד בפני מבחן הבגרות השלישי שלו: הראשון היה בבחירות 2013 כשמפלגתו הידרדרה לשישה מנדטים והוספדה מכל עבר, אבל הוא התגבר ושילש את כוחו. בבחירות 2015, אחרי כהונה כושלת במשרד האוצר הצליח לשרוד למרות שכמעט נעלם מסדר היום הפוליטי. המאבק השלישי מורכב מאוד: משמאל גבאי האטרקטיבי נראה כאותנטי הרבה יותר מאשר תיבת המסרים המחושבת של לפיד. מימין הליכוד והבית היהודי נכונים להשתלט מחדש על הימין הרך שאיבדו לו בשנתיים האחרונות.
מה יעשה לפיד? האם יוכל להרשות לעצמו בעתיד הקרוב לחזור על ביקורים בגוש עציון והתבטאויות מזלזלות באגף החילוני ("זו לא הדתה, זה התקף חרדה")? או שיתקן מעט שמאלה? ואם כן, האם לא יאבד יותר משני הצדדים כי ייראה כמזגזג? כל מה שעשה לפיד לנתניהו במשך שנתיים עושה עכשיו גבאי ללפיד, והאירוע המסקרן רק בתחילתו.
דילמה דומה ממתינה גם לנתניהו: מול שני מועמדים שחותרים בכל כוחם להשיג קולות של הימין הרך, האם הליכוד ימשיך להיצמד לכל יוזמה ימנית של בנט ויסתכן בהתכווצות הגוש? או שיפנה שמאלה לאבטח את האגף אבל יסתכן בהגדלתו של בנט שסוף סוף יוכל לנשום קצת בימין?
מה שברור הוא שאחרי שנים של ניסוי וטעיה, השמאל-מרכז בחר שני מועמדים נכונים, מעודכנים, לקרב מול הימין. אחד עם שורשים מזרחיים וליכודניקים, השני ממוסמר למרכז המפה וסולד מהביטוי "שמאל". לשניהם יהיה קשה להדביק תבוסתנות יתרה ותמיכה בחלוקת ירושלים. לצערו, לשניים יש בעיות חמורות בסעיף הקואליציה העתידית: אחד מהם לא יכול לשבת עם החרדים והשני לא יכול לשבת עם כחלון.
עד מתי יימשך התסביך המזוכיסטי הישראלי לנסות ולהדביק לכל מעשה רצח סיבה תוצרת כחול-לבן? פרשנים ופוליטיקאים מציעים מאז שלשום לא לנהוג כמו פיל בחנות חרסינה, אבל מציעים לנהוג כחרסינה בחנות פילים
מאז יום שישי מתערבבות כאן שתי שאלות, הטקטית והאסטרטגית. הטקטית היא אם היה נכון להציב גלאי מתכות בהר הבית, דווקא עכשיו. זו שאלה חשובה אם העוסקים בה הם ראש מרחב העיר העתיקה בשב"כ או מתאם הפעולות בשטחים מטעם צה"ל.
השאלה האסטרטגית, החשובה שעליה לא מדברים כלל, היא: האם מדינת ישראל היא הריבון בהר הבית?
הרי מה עשתה ישראל? פתחה בעבודת להקמת בית כנסת על ההר? העלתה שני כהנים ועגל לשחיטה דרך שער המוגרבים? לא ולא. היא בסך הכל ביקשה לדאוג לבטחונם של השוטרים, המבקרים היהודים והתיירים הזרים שמגיעים למתחם המקודש, פן חלילה ייטבחו בנשק אוטומטי. באיחור משווע, שעלה בחיי שני שוטרים, היא נהגה במקום כפי שנוהגות מדינות בשטח המצוי בריבונותן. ועל כך בדיוק ההתקוממות. מי שמתייחס למוסלמים כאל עדר חייתי מוסת שאיננו מסוגל לשאת הצבת מכשירי בידוק ללא אינתיפאדה רביעית נוקט כלפיהם ביחס פטרוני. מי שמציע לוותר על גלאי המתכות כי "צריך להיות צודק אבל לא חכם" או כי "צריך לנהוג ברגישות גדולה במקום הנפיץ הזה", ועוד שאר אמירות-בשקל, לא יוכל לעצור גם כשהוואקף ידרוש לאסור עליית יהודים להר הבית. מי שתומך בכך מציע לוותר על ריבונותה של ישראל במקום המקודש ביותר ליהדות.
זו עמדתם של טורקיה, סעודיה, הוואקף על כל פלגיו וגם חלק נכבד בתקשורת הישראלית, אבל היא איננה תואמת את הכרעתו הברורה, החוזרת ונשנית, של הציבור הישראלי. דווקא "לוע הר הגעש הזה", "המקום הנפיץ בעולם" וכל כינוי ארמגדוני אחר, זוכה בכל סקר ומשאל לקונצנזוס הרחב ביותר על פני כל אזור אחר שישראל כבשה בסערה ב-1967. אין יו"ר מפלגה ציונית אחת שתומך בויתור על הר הבית (זהבה גלאון תומכת בעמדה המסורתית של מרצ שמעמד המקומות הקדושים יהיה בהסכמת הצדדים בחסות בינלאומית). עד שהעם בישראל יאמר אחרת, את הריבונות יש לאכוף.
קבוצת עיתונאים ואנשי צבא במיל' מצטטת ביממה האחרונה את הסטטוס של רוצח המשפחה מחלמיש, כהוכחה ניצחת שגלאי המתכות הם שהובילו אותו לטבוח בשלושה יהודים חפים מפשע. יש עליבות בהסתמכות על טקסטים של מחבל מטונף. מה היה עולה בגורלם של עיתונאים חרדיים לו הביאו ציוץ דומה של הרוצח ישי שליסל נגד מצעד הגאווה כהוכחה לכך שהמצעד הוא פרובוקציה מיותרת?
אבל אם כבר נגזר להתעמק בטקסט המופתי הזה, המחבל מסביר שיצא לטבוח ב"בני הקופים והחזירים". האם עד השבוע שעבר הוא היה חבר בתנועת זרעים של שלום ורק בעקבות הצבת גלאי המתכות גילה שמוצא היהודים מהקוף? ולמה קנה את הסכין ביום חמישי, עוד בטרם החלטת הקבינט הסופית? כדי לצאת לקטיף דובדבנים אורגניים עם בני משפחת פרומן בגוש עציון?
הפיגוע המחריד בנווה צוף, היא חלמיש, הוא הניסיון ה-11 (ובמילים: אחד-עשר) בחצי השנה האחרונה לחדור ליישוב ישראלי ביהודה ושומרון ולטבוח במשפחה או שתיים. עשרת הקודמים באו לעולם בטרם גלאי המתכות. עד מתי יימשך התסביך המזוכיסטי הישראלי לנסות ולהדביק לכל מעשה רצח את הסיבה? פרשנים ופוליטיקאים מציעים מאז שלשום לא לנהוג כמו פיל בחנות חרסינה, אבל למעשה מציעים לנו לנהוג כחרסינה בחנות פילים.
מאז שלשום אי אפשר לפספס את הטענות שהצבת המגנומטרים שקולה לעליית שרון להר הבית, שהציתה את האינתיפאדה השנייה. הגיע הזמן להפריך גם את הקשקוש הזה. לא עלייתו של ח"כ אחד להר הבית הובילה למותם של 1,200 ישראלים. הגיע הזמן להבין: זה לא אנחנו, זה הם.
למעוניינים בהרחבה: הנה פאנל הפרשנים הבוקר בתכנית של ניב רסקין בגלצ על אותה סוגיה.
על שלושה דברים נתניהו עומד: על הביטחון, שיקול הדעת והימין. הוא עומד בראשות הממשלה זו הכהונה הרביעית בגלל מעמדו הבלתי מעורער כמר ביטחון הישראלי; בגלל ההערכה לזהירות והריסון שבהם הוא מתפעל אירועים צבאיים ומדיניים מסובכים; ובגלל היותו ימני מלא-מלא.
באירועי הר הבית נתניהו ספג מכה קשה בכל אחת משלוש התכונות. חמישה הרוגים ישראליים תוך שבוע פגעו בתחושת הביטחון אחרי תקופה ארוכה-יחסית של שקט יחסי. שיקול הדעת שלו הועמד בסימן שאלה גדול לאור הזגזוג הבלתי-ניתן להסבר בפרשת גלאי המתכות. וכש-77 אחוז מהציבור הישראלי סבורים שישראל התקפלה ו-68 אחוז מתנגדים להחלטה על קיפול המגנומטרים די ברור שנתניהו נתפס במלכודת נבדל ברורה מול מצביעיו. הרעיון להציב שערי בידוק התגלה כשער עצמי.
גלאי המתכות נולדו כרעיון שלא הבשיל עוד בהסלמה הקודמת סביב הר הבית, בסוף 2014. הקבינט הנחה אז להתקין גלאים אבל ההנחיה לא מומשה, והנחיה נוספת באמצע אינתיפאדת הסכינים נעצרה שנה אחר כך בידי ראש הממשלה. כששני השוטרים הדרוזים נורו למוות בשערי ההר, לפני שבועיים בדיוק, העלה נתניהו עצמו את הרעיון להציב אותם בהר. המשטרה, שבהמשך תילחם עליהם, לא התלהבה. השר יואב גלנט סיפר באחת מישיבות הקבינט שכאשר שימש כאלוף פיקוד הדרום, בידוק של 25,000 פועלים דרך מגנומטרים בעזה ארך ארבע שעות ודרש כרטיסים מגנטיים. במכפלות הדרושות, המתנה של רבבות מוסלמים במשך 12 שעות בהר הבית היא מתכון לאסון.
אבל בין שישי לראשון זה היה האמצעי הזמין היחיד. במחסני המשטרה היו רק גלאים בודדים, אז נתניהו פטר אותה ממכרז. מעניין מה יעשו עכשיו עם עשרות השערים נטולי השימוש.
נתניהו יצא לאירופה. בתדרוך לעיתונאים בהונגריה הוא הצהיר בביטחון שהגלאים לא יוסרו, ויהי מה. הביטחון התבסס כנראה על הסכמות שקטות עם הצמרת הירדנית.
הרמטכ"ל וראש השב"כ שהיו על הקו לא התנגדו. ארגוניהם התעוררו רק בהמשך השבוע. כעומק השתיקה לפני, כך גודל הלהבות בתרחישי האימה שציירו אחרי. עם חזרתו מבודפשט נתניהו כינס את הקבינט. המטרה הייתה ברורה: למצוא דרך לרדת מהעץ. "אני מבין שמגנומטרים  אתה מציב לבד, אבל כדי להוריד אותם אתה צריך אותנו", סנט שר האוצר כחלון בנתניהו בישיבת הקבינט. אבל התסיסה בדעת הקהל נגד המהלך המסתמן עשתה את שלה, והשרים החליטו במפתיע להותיר את הגלאים. ההחלטה התקבלה כשעמוד השחר כמעט עלה על ירושלים, דקות לפני שבהר מתחילה התפילה הראשונה של היום.
הנה מבוא למדינאות בעידן הפייסבוק: הלחץ של הגולשים בעולם הערבי כפה על מלך ירדן להתנגד למגנומטרים, והלחץ של הגולשים הימניים בישראל כפה על נתניהו להשאיר אותם.
האירועים ביום שישי תאמו יותר את תרחישי המשטרה המקלים מאשר את תרחישי הצבא והשב"כ המחמירים, אבל הדינמיקה עשתה את שלה. הרצח בחלמיש בליל שבת יחד עם תמונות המתפרעים מירושלים עשו את שלהם. כשהקבינט התכנס בראשון היה ברור לאן חותר נתניהו, אבל הבעיה הייתה שאין עם מי לדבר: הירדנים לא מספיק הוטרדו מהאירוע כדי לסוכך בכנפיהם על פתרון מוסכם, והאמריקנים לא היו שם כדי להסביר לירדנים בנימוס תקיף שזה עניינם. מי שראה השבוע את נשיא ארה"ב דונלד טראמפ מפגין בורות של תיכוניסט מנברסקה כשנשאל על ידי עיתונאית לבנונית מה עמדתו ביחס למהלכי חיזבאללה, מבין שגם על הר הבית לא בטוח ששמע.
ואז הגיעה ההסתבכות ברבת עמון. אם החיים היו "בית הקלפים" היינו מגלים שישראל יזמה את התקרית המביכה בבית הקב"ט ברבת עמון, רק כדי להכניס את הירדנים למשחק. אבל החיים הם יותר פולישוק (או איחוד של פולישוק ופאודה, כפי שציין השבוע בצדק כתב הארץ אמיר טיבון). מה שנראה בהתחלה כניסיון פיגוע על רקע אל אקצה והתברר אחר כך כתגובת יתר פרועה לויכוח עם מברג פיליפס שיחק לטובת השב"כ וצה"ל פעמיים: הוא אפשר לצייר את האירוע כנקמה מוסלמית חריגה, רחוק מהבית, על אירועי הר הבית, כזו שמחייבת הרגעה דחופה; והוא סיפק עילה מוצדקת לויתור ישראלי על הגלאים.
היה משהו קצת מביך בתמונות החיבוק של ראש הממשלה עם המאבטח. מקב"טים מיומנים מצופה להפגין קצת שיקול דעת בטרם יירו למוות בשני אזרחים על אדמה זרה, עוינת רק בגלל ויכוח צעקות שהתחיל בהתקנת מיטה.
תרחישי הבלהות שהציג הקבינט בישיבה בין שני לשלישי היו כאלה שגם משתתפים ותיקים בפורום אינם זוכרים. כמה משתתפים התרשמו שנתניהו, כמו בצוק איתן, מעדיף ללכת לעימות גדול, אם נגזר כזה, רק כשהעם משוכנע שלא הייתה ברירה.
העם הפתיע הפעם את נתניהו מימין. קשה להעלות על הדעת הרבה אירועים בעבר שבהם מצא עצמו ראש הממשלה לשמאלם של שלושה רבעים מהציבור, במקום שבו מצויים בדרך כלל יוסי יונה וסתיו שפיר. זה מזכיר את אירועי אלאור אזריה ומהדהד את מבצע צוק איתן. בשני המקרים נתניהו הצליח להשתקם בדעת הקהל. אולי כך יקרה גם הפעם. אבל תגובתיו העידו שהוא מודע היטב למצוקה החריפה שנקלע אליה. מאז ההחלטה דובריו מפציצים בהודעות ימניות: חידוש עבודות עמונה, סיור עם חיילים בצפון, תמיכה בחוק "ירושלים רבתי", הנחיה על בידוק ידני בהר, הודעות חריגות בחריפותן נגד טורקיה, ועוד היד נטויה. הוא יזדקק ליותר מזה בשבועות הקרובים. הנזק שנגרם לו השבוע חמור מזה שגרמה לו עד היום פרשת הצוללות, שכה העסיקה את הציבור והתקשורת בשבועות האחרונים.
הרתעה לא נהרסת ביום אחד, התנחמו שרים לפנות בוקר, כשהסתיימה ישיבת ההתקפלות והשחר החוויר במזרח. או בפרפראזה: גם רומא לא נהרסה ביום אחד.
 
ההכרעה של בנט
מדוע נראה בכל יום שאיילת שקד מתחזקת ציבורית ואילו נפתלי בנט דורך במקום? הנה הצעה: שקד נתפסת כמי שנלחמת בשמאל. בנט – כמי שנלחם בנתניהו. בראיון בדפים אלה הוא אמנם טוען ש"עימותי בנט-ביבי עושים לי רע", אבל לפרקים היה נראה שבבית היהודי די נהנים להיכנס בביבי חזיתית.
הבעיה באסטרטגיה הזו היא שנתניהו פיתח כנגדה תו"ל: הוא נצמד לבנט. בנושא המדיני, ראש הממשלה לא משאיר רווח של סנטימטר מהבית היהודי, ופוליטית הוא מחבק את המפלגה חיבוק מרסק עצמות. "הטלפון הראשון שלי במוצאי הבחירות יהיה למרים פרץ והשני לנפתלי בנט", הבטיח שוב ושוב, והמנדטים עשו עקוב אחריי מבנט למחל. מאז הבחירות התברר עוד משהו: קשה לזכות בפופולריות כשתוקפים את הפוליטיקאי הפופולרי ביותר בימין בכלל ואולי גם בציבור הדתי-לאומי בפרט.
ובקצרה: לפני הבחירות מצביעי בנט עוזבים בהמוניהם לליכוד, ולאחריהן בנט עומד בסוף התור במו"מ הקואליציוני כי בניגוד לחרדים או לליברמן וכחלון כולם יודעים שהוא לעולם לא יישב עם השמאל. זו לא עמדה נוחה במיוחד לקבל את תיק הביטחון בממשלה הבאה.
פוליטיקאים סובלים לפעמים ממשבר טקטי. נפתלי בנט, לעומת זאת, ניצב בפני הכרעה אסטרטגית: מי הוא?
כחלון הוא האיש שעבורו מצביע מי שחושב שכלכלה היא הדבר החשוב; ליברמן – קולם של העולים הותיקים מרוסיה. חמש שנים אחרי שנכנס בסערה לחיינו, בנט לא יכול עוד להתבסס רק על אנרגיות מתפרצות. מה המסר הייחודי שמציע הבית היהודי ואמור להביא אליו עוד מאתיים אלף מצביעים?
יש אחד כזה, אבל בנט מעדיף לברוח ממנו כמו מאש: המפלגה הדתית-לאומית. זה מאגר מנדטים בטוח אך משופם ובלתי מלהיב של שישה עד שמונה מנדטים יחד עם תקומה. הוא כרוך בהשלמה עם זניחת החלום על משרדי הביטחון והחוץ, לא כל שכן ראשות הממשלה, ובישיבות ארוכות עם מוטי יוגב, אורי אריאל ורבני ישיבות הקו. בנט יוכל להיות יו"ר הבית היהודי כל עוד ירצה בכך. פוליטיקאים רבים היו שמחים לחתום על עסקה שמבטיחה כמעט בוודאות תפקיד בינוני-בכיר בכל ממשלה, חברות בקבינט וראשות מפלגה.
אבל בנט, מותר לחשוד, הולך בגדולות יותר. כדי לעשות זאת הוא יצטרך להיפרד מתקומה, אבל לא רק ממנה אלא גם מחלקים מהבית היהודי בהרכבו הנוכחי. העניין הבעייתי מבחינתו הוא שמאגרי הקולות הגדולים, הציבור המסורתי-חילוני הגדול מאשקלון, אשדוד, בת-ים וראשל"צ, התרחקו ממנו מאז זרח כוכבו בבחירות המדהימות של 2013.
איך יכבוש אותם מחדש? האם במסר דתי-ליברלי בסגנון אמנת גביזון-מדן ופיוס עם הקהילה הלהט"בית? אולי ברשימה שמחצית מחבריה חילוניים אטרקטיביים והיתר, מה שקרא אורי אורבך "דתיים נורמליים"? או דווקא בהצהרות בסגנון פסילת הספר גדר חיה ומאבק בבית המשפט העליון? צריך להודות שכרגע נראה שהסיכון עולה על הסיכוי. כל פוליטיקאי זקוק ל"בייס", מאגר תומכים טבעי. צריך הרבה אומץ, אולי אפילו הרפתקנות, כדי לוותר עליו ולצאת למסע בחולות הנודדים של האלקטורט הימני. לבנט לא חסרים לא זה ולא זו. השנה הקרובה תלמד אם הוא יטוס למעלה, או ייורט בידי כיפת הברזל.
פוליטיקה בעידן הדיגיטלי
הכשל המודיעיני שהביא את גלנט אל סף הפיטורים
האם חקירת דרעי היא סיום הש"ס?
"הרבה פעמים אני מתחרט": ראיון לרפי רשף ב"אינטימי"
זה היה השבוע הטוב ביותר של נתניהו השנה, והוא ידאג שלא תשכחו ממנו
למה נתניהו מדבר פתאום על בחירות רק ב-2019?
האם יחימוביץ' עוד תתמוך בסוף בהרצוג?
נטל או נכס? הימין והיום שאחרי נתניהו
נטו מצביעים: ההיגיון הפוליטי מאחורי תכנית כחלון
איך משכנעים מכונית ממוחשבת לנהוג כמו ישראלי? נסיעה ברכב של מובילאיי
מה ישראלי במכונית שנוהגת את עצמה? זה מתגלה רק כשפותחים את תא המטען של רכב הניסוי, אאודי בת חמש. חמישה כונני מחשב צמודים זה לזה במקום שבו שוכנות בדרך כלל עגלות ילדים, ולידן שפצור טכנולוגי שהוכנס בשבוע שעבר. המהנדסים של מובילאיי החביאו אותו בתוך קופסת סוכריות מנטה חריפות, מודבקת לשאר המערכת במסקינג-טייפ שחור.
ומה עוד ישראלי? אמנון שעשוע, יו"ר מובילאיי ומהחודש שעבר מיליארדר כבד. פגשתי כבר מיליארדרים במשתאות פאר, בסוויטות פרטיות או בתאי כבוד באיצטדיוני העולם. עוד לא פגשתי מיליארדר ביישן ממבשרת ציון שמגיע לעבודה ברגל – ובג'ינס – כי לא נשאר מקום במגרש החניה של החברה שייסד.
בין הר חוצבים לדרך בגין, בין מחסום מכבים לתחנת הדלק של 443, חלום מהפכני עושה את נסיעות המבחן שלו. נסיעה קצרה מפנה את הידיים מההגה ואת הראש למחשבות: כמה בלבול מוח ותעצומות אגו ונרקיסיזם מושקעים כאן מדי יום בטויטר ובגופי חדשות מצומקים בעוד כמה קילומטרים מסערות התאגיד, בחדרים צפופים, 660 עובדים צנועים הגיעו לשליש מהשווי של ג'נרל מוטורס האימתנית, על רבע מיליון עובדיה.
המצלמות ההיקפיות של הרכב מחשבות במדויק את מהירות הנסיעה של המשאית לפנינו ומסיקות שהיא איטית מדי, בודקות את המרחק מהמאזדה שמאחורינו בנתיב השמאלי (87.42 מטר), מוודאות שהקו צהוב ומפוספס ולא לבן ורצוף. רק אז הן מאשרות לרכב להבהב ולצאת לעקיפה מושלמת. יוצריהן תכנתו אותם להתעלם מכל נתון לא רלבנטי על הדרך: הן עיוורות לגדרות התיל הגבוהות ולגגות האדומים של בית חורון. המצלמות מתעלמות מחומת ההפרדה, מהטראסות העתיקות, מעשן הצמיגים הנשרפים בקצה הואדי. לא רק הן, אגב: בכירי העולם העסקי מרחבי תבל כבר נסעו בכביש 443 עם המכונית. מה שלא עשתה הדיפלומטיה, עשה הרכב.
מובילאיי החלה את דרכה כדי לחסוך בחיי אדם: מצלמה אחת שמצפצפת כשהנהג מתקרב מדי לרכב סמוך או להפך. אבל עם הבטיחות בא התיאבון: אם זה עובד עם מצלמה אחת, למה לא עם שמונה? ולמה רק להזהיר את הנהג אם אפשר להחליף אותו לגמרי, ולפנות אותו לסמס בנהיגה בלי נקיפות מצפון וסיכון חיים?
בהדרגה, גם המטרה משתנית: לא רק לחסוך בחייהם של 350 ישראלים ו-15 מיליארד שקל בשנה, אלא גם לפנות את הכבישים והחניונים. בעוד כשני דורות, נכדינו לא יאמינו שסביהם וסבתותיהם טרחו פעם לרכוש כלי רכב במאות אלפים, כשאפשר להזמין את הרכב כשנוח לך ולשחרר אותו בתום הנסיעה. מחקר שנערך לאחרונה בניו יורק גילה שהרכב השיתופי אמנם לא שחרר את הפקקים במנהטן, אבל רכב אוטונומי יהיה סיפור אחר: חלק ניכר מהפקקים נגרם כתוצאה מבעיות השתלבות, פניות וצווארי בקבוק כששלושה נתיבים הופכים פתאום לשניים. כשהרכב יידע מראש שבעוד 300 מטר הכביש מתכווץ הוא יתאם השתלבות עם שאר המכוניות והעומס יפחת וייעלם.
שעשוע מסביר לעובדיו שרוב שיעורי הנהיגה בעולם מוקדשים לא לצד המכני של הנסיעה אלא לפוליטיקה של הכביש: איך להתגונן מנהגים אגרסיביים, איך להיזהר מעוברי דרך לא זהירים, איך להשתלב בתנועה.
הסוף של כל זה כבר נראה ביום בהיר: צי הרכב בעולם כולו מתחלף תוך עשרים שנה. המערכת האוטונומית הראשונה של מובילאיי,, תורכב על מכוניות BMW אבל זה יהיה מוצר יוקרה ליחידי סגולה. כמוצר המוני, שנת היעד היא 2030. זה אומר שמתישהו ב-2050, אולי 2055, ידומם הנהג האנושי האחרון את מכוניתו ויירד מכבישי העולם כמו הסוסים מרחובות לונדון ורוכבי החמורים מדרך יפו וליפא העגלון מהשיר.
דמיינו עולם בלי דו"חות תנועה, בלי חניונים, בלי רמזורים, בלי תמרורים, בלי צופר בהגה, בלי הגה. גם בלי תחנות רדיו, כי מי צריך רדיו כשאפשר להתרווח בסלון הפנימי של רכב ולצפות בסרטים.
אבל כל עוד מחשבים ואנשים נוהגים בערבוביה, האתגר המרכזי של מתכנתי מובילאיי הוא לגרום למחשב להתנהג כמו בנאדם. דמיינו רכב אוטונומי שמנסה להשתלב בנתיב השמאלי כדי לפנות בצומת. האלגוריתם מחפש מרווח מספיק רחב ובטוח בין המכוניות בטור המזדחל שמשמאלו, ועד אז לא מתחיל את ההשתלבות. אם הוא יחכה כך בנתיבי איילון בלי להידחף, הנוסעים ברכב יעשו את השבת במחלף. המטרה העיקרית היא להאניש את המערכת, או יותר נכון – להפוך אותה לנהג מקומי. יש גם יתרונות לפיתוח רכב אוטונומי בארץ: אם האלגוריתם יסתדר בכבישי ישראל, לונדון וסן פרנסיסקו קטנות עליו.
בכל זאת, תהליך ההומניזציה לא יושלם: ברמזור שלפני מחלף בנציון נתניהו, הרכב האוטונומי של מובילאיי מחכה בסבלנות עד לאור הירוק, ולא מנסה לגנוב את שבריר השנייה של האור הכתום שלפני כן. הרכב שמאחור צפר בחוסר סבלנות, לא יודע שהוא צופר אל הקיר. המערכת לא מתוכנתת להתרגש מגערות-דרך.
כדי להביא אותנו ליעד במהירות, תכנת וייז מגיעה לדיוק של עד שמונה מטר במיקום הרכב. לכן, למשל, היא לא יודעת לזהות אם הנהג נוסע בנתיב המהיר בתשלום או בזה הרגיל לידו. המערכת של מובילאיי לא יכולה להרשות לעצמה את הסטייה הזו, אחרת הרכב האוטונומי ימצא את עצמו דורס עוברים ושבים במדרכה או מגלח תמרורי עצור. טעות של יותר מעשרה סנטימטר תהיה קטלנית.
בדרך חזרה, בהר חוצבים הפקוקה, נהג שבא ממול, לא חשוב מאיזה מגדר, נתקע בניסיון כושל לעקוף את המכוניות שלפניו חסם את הנתיב. מתלמוד התורה הסמוך התפרצו ילדים לכביש. ענן אבק עלה מהחצץ שבו הצטופפו המכוניות הפרטיות של עובדי מפעל "טבע". המערכת כבר דממה עד לנסיעה הבאה.
315,000 איש הצביעו למשה כחלון בבחירות האחרונות. כולם, עד האחרון שבהם, עשו זאת בגלל שבחשבון הבנק שלהם השתחררו כמה אלפי שקלים – לא על ידי מלאך ולא באמצעות הורדת מכסים עקיפה או קיצוץ במע"מ, אלא במכת גרזן אחת מהירה, בחשבון הסלולר.
אבל זיכרון הסלולר התעמעם, וכדי שכחלון יישאר שר האוצר הוא יזדקק לפחות למאתיים אלף איש שמרגישים הקלה דומה, אפילו משמעותית יותר, בכיס. במשך שנתיים ניסה שר האוצר לעשות זאת באמצעות מחיר למשתכן. מי שמאזין היטב לדברי כחלון יכול לשים לב שהוא לא ניסה להוריד את מחירי הדירות בכל רחבי הארץ. על תל אביב וירושלים, למשל, ויתר מראש. בהמשך הפסיק לדבר על הורדת מחירי הדיור והתחיל לדבר על דיור זמין. ההבדל: באמצעים מלאכותיים, הלא הם כספים מתקציב המדינה, הוא תכנן להעניק לכמה עשרות אלפי זוגות צעירים דירה טובה בהנחה של מאות אלפי שקלים. ההיגיון הוא פי אלף יותר סלולר: הזוגות האלה, ואולי הוריהם, אמורים להצביע למי שסידר להם צ'ק שמן מאוד, בעוד שלשאר המדינה, זו שבה שבעים אחוז ממשקי הבית מחזיקים בדירה, ממילא לא דחוף שמחירי הנדל"ן יצללו בפתאומיות.
אבל תכנית מחיר למשתכן לא מצליחה להגיע לממדים המקווים. "נטו משפחה" אמור להיות התחליף: עשרות אלפי משפחות, אולי יותר, יקבלו מדי חודש הקלה משמעותית של 600, 1000, אולי 1,300 שקל. כדאי לשים לב איך המיזם הכלכלי הזה נתפר בחוט פוליטי: ההטבה מוענקת בנקודות זיכוי, זאת אומרת שהיא תורגש בעיקר במשפחות שבהן שני בני הזוג עובדים (זאת אומרת לא חרדים וערבים); הוזלה בצהרונים  ניתנת ישירות לכיס, לא דרך התלוש, אבל הרשויות העניות, הערביות והחרדיות, ממילא מסובסדות לגמרי, והעשירות מאוד כמעט לא יזכו להנחה. מי נשאר? רבבות משפחות ממעמד הביניים בואכה מעמד בינוני גבוה, ערים בינוניות וגדולות במרכז ובצפון. שווה לגזור ולהשוות למפת מצביעי כולנו כדי להתרשם מהמיומנות בתפירת התכנית.
כיאה לשר המשפחה, כחלון סוחב איתו גם תסביך אב ידוע, תסביך נתניהו. בשבועות האחרונים הוא התהלך כמוכה פוסט טראומה. משהו התהפך לו: בשנתיים האחרונות הוא יצר באופן מתוחכם מאוד את הרושם שהוא זה שיחליט מתי בחירות. שאר 57 חברי הכנסת מימין לו תלויים בו, והוא – יושב לו נוח על הכיסא. פרשנים חזרו ממשרדו עם תיאורים של המדפים הריקים. ככה נראה מישהו שמוכן בכל רגע לתזוזה, שלא מתרווח בכורסתו.
אבל אז הגיעה פרשת התאגיד וחשפה אמת אחרת: כחלון לא יהיה זה שיכבה את האור, אבל לבטח יהיה בין האחרונים. האולטימטום האלים של נתניהו בפרשת התאגיד חשף עד כמה שר האוצר זקוק נואשות לזמן כדי להוכיח הישגים. תדרוכיו הפוליטיים צעקו "אני הולך" כמו מוכר ארטיקים, אבל מעשיו הכלכליים חשפו שהוא פה כדי להישאר.
"אף אחד לא יודע מתי יהיו בחירות", הוא אומר מאז סיום משבר התאגיד, ורוצה לומר: אין לי מושג מתי נתניהו ירצה לפזר את הכנסת, אבל זה יכול לקרות בכל רגע נתון מעכשיו ועד 2019. עד משבר התאגיד כחלון היה משוכנע שהממשלה תחזיק מעמד ארבע שנים, כי הוא עצמו לא התכוון לזעזע אותה; פתאום התברר לו שהאיום על קיומה נמצא במשרד ראש הממשלה.
מכאן ברור למה התערער בטחונו והוא נדרש להישגים זריזים מאוד ובולטים מאוד. זו גם הסיבה לאופק המוזר של התכנית הכלכלית, עד סוף 2018. רק מי שחושב שהבחירות יתקיימו בתוך שנה וחצי מכריז על תכנית שקיצה יגיע בעוד שנה ושמונה חודשים.
אלא שנתניהו, ככל הידוע, לא מעוניין בחירות בטווח הקצר-בינוני. פלירט קצר ומסוכן עם הרעיון לפזר שוב את הכנסת הסתיים בהבנה שאין לו שום דבר להרוויח, רק מה להפסיד. תחנת היציאה הבאה שלו לשקול מהלך כזה תגיע בפתח מושב החורף הבא, עוד למעלה מחצי שנה. אנשיו הסבירו לו שהוא חייב לשקם את היחסים עם כחלון, השותף המרכזי בקואליציה הנוכחית ואיש מפתח לבחירות הקרובות. אבל נזקי משבר התאגיד הם בהורדת מפלס הביטחון העצמי של הצדדים והאפשרות למיסקלקולציה, חישוב מוטעה שידרדר את המערכת לבחירות. המהלך שנועד לאלף גוף שידור עצמאי ושותף עצמאי נכשל פעמיים. התאגיד יקום, והאווירה בקואליציה רק התקלקלה עוד יותר.
בריטניה בדרכי ישראל
כל מי שנסע פעם ברכבת תחתית בלונדון יודע כיצד, גם בשעת צפיפות השיא של אחר הצהריים, המוני הבריטים מקפידים מאוד שחלילה לא לגעת בזר העומד לצידם. אין חשוב לבריטים מהמרחב האישי שלהם. ב-2010, כשהסתבר פתאום שהמפלגה השמרנית לא תוכל לשלוט לבדה אלא תיאלץ להקים קואליציה עם הליברל דמוקרטים, פרשנים מקומיים תיארו את הממשלה החדשה כשעל פניהם הבעת זעזוע קלה, כאילו המלכה צריכה לעבור לפתע לדירת שותפים, ולא שותפים טבעיים.
שיטת הממשל הישראלית (דמוקרטיה פרלמנטרית;  ראש מדינה חסר סמכויות; ראש ממשלה חזק) היא ייבוא גם אם בהתאמות מסוימות מהממלכה המאוחדת. גם הכיסופים המקומיים היו תמיד לפוליטיקה בריטית: שיח ג'נטלמני, נימוקים במקום התלהמות, יציבות במקום מהומה מתמדת, התפטרות והתנצלות במקום היאחזות מבישה בכיסא במקרה של סקנדל או מחדל.
אבל בהדרגה עושה רושם שישראל הופכת למודל של בריטניה, ולא להפך. מסע הבחירות של דייויד קמרון ב-2015, היה העתק מדויק של ניצחון נתניהו בישראל, כמה שבועות קודם לכן: התמודדות מול סקרים גרועים ומפלגת עבודה שמונהגת בידי מנהיג חסר כריזמה, קמפיין שמתמקד במיעוט הלאומי, סקוטים במקרה הזה, וניצחון סוחף שגם המדגמים לא חזו. זה לא היה רק צירוף מקרים: היועץ האסטרטגי של הליכוד, אהרן שביב, זומן בדחיפות ללונדון שבוע אחרי הבחירות, כדי לחלוק את רשמיו עם היועצים הבכירים של ראש הממשלה המקומי. היה הבדל אחד, בכל זאת: נתניהו התנצל על "הערבים נעים בכמויות לקלפיות"; אבל כשקמרון נשאל מדוע דיבר בבוטות כזו נגד הסקוטים הנוהרים, שהרי הם אזרחים, הוא השיב: "אבל גם אני אזרח, ומותר לי להביע את דעתי".
השבוע אימצה בריטניה גם את נוהל הקדנציה המקוצררת, בת השנתיים. מיד אחרי פיזור הכנסת התברר שמצע הבחירות המפורט, חוברת עבה בממדיו ובעל מעמד של מעין תעודת אחריות ביחס הבוחרים הקפדני לתוכנו, יקוצץ דרמטית למסמך רזה וכללי, ישראלי כמעט. לתדהמת המקומיים גם את סופם של עימותי הבחירות: ראש הממשלה תרזה מיי הודיע שאין צורך להכין לה פודיום, כי היא לא תתייצב. בקבוצת ווטסאפ תהו המשתתפים הבריטים אם זה נובע ממחסור בטיעונים. לא, השבתי להם. מנסיוננו כאן זה נובע מעודף באחוזים בסקרים.
שתי תזות סותרות ביחס לבנימין נתניהו ומפלגתו ממתינות בסבלנות לרגע שבו ייבחנו.
הראשונה טוענת שנתניהו הוא נטל על הליכוד. במרוצת השנים סגנון הנהגתו הוביל לנטישתם של כשני תריסרי בכירים בליכוד: ממרידור, מרדכי ולוי ועד ליברמן בשנות התשעים ועד כחלון ויעלון בעשור הזה. מפת הימין הישראלי היא בעצם שכבות גיאולוגיות של אהבותיו ושנאותיו של נתניהו, וכידוע – אין לו הרבה אהבות בכנסת.
ישראל ביתנו היא לא מפלגה מחויבת המציאות למעלה מרבע מאה אחרי עליית ברית המועצות אבל נוסדה בגלל הקרע בין נתניהו וליברמן; כולנו יכלה להיות חוג אידיאולוגי בתוך הליכוד אבל משכה 300,000 מצביעים כי כחלון ונתניהו לא הסתדרו; נפתלי בנט היה היום שר הקליטה מטעם מפלגת השלטון ואיילת שקד מנכ"לית משרדו אלמלא משפחת נתניהו הטילה וטו על התמודדותו ב-2009 על מקום ברשימת הליכוד ואחר כך כמנכ"ל משרדו של יעלון. ויעלון עצמו היה עד היום חבר בכיר בליכוד ולא ראש רשימה קיקיונית שבמקרה הטוב תבזבז לימין עשרות אלפי קולות ובמקרה הרע מבחינת נתניהו – תחבור ללפיד ותעניק לו את הדימוי הימני-בטחוני שהוא כה רוצה.
לפי תזת הנטל, נתניהו רוצה להקים את המפלגה הרפובליקנית הישראלית, אבל הסיבה העיקרית שהיא איננה קמה הייתה ונותרה הוא עצמו. לפני נתניהו, הם טוענים, הייתה פעם מפלגה רפובליקנית גדולה – קראו לה הליכוד. שלושת מנהיגי הליכוד האחרים, בגין, שמיר ושרון, הביאו לליכוד כל אחד ארבעים מנדטים בלי לדמם בכירים ומצביעים, ואילו נתניהו מציג שלושים מנדטים מול הרצוג החיוור כהישג כביר בסגנון מלחמת ששת הימים.
לפי התיאוריה הזו, סגנונו הפוליטי של נתניהו – דהיינו, חידוד ההבדלים בין ימין ושמאל וההתמקדות בזמן בחירות בנושאים מדיניים-בטחוניים – מספיק כדי לנצח בבחירות אבל לא הרבה מעבר. עמדות הימין זוכות לרוב הולך וגדל  בציבור, אבל בשמונה השנים האחרונות הימין נע בין 50.1%-55% ומאבד מאות אלפי קולות למפלגות מרכז שעוסקות בחיים עצמם. נתניהו מביא שלטון, טוענים הטוענים, אבל המחיר הוא אובדן תיקי הביטחון, האוצר ושלל תיקי ביניים לשותפות מרכז שנקנות במחיר יקר – ונראה שנתניהו משלם אותו בחדווה.
הד לטענה הזו נשמע לא רק בדברים של יעלון ובנט, אלא גם, למשל, בנאום החזרה של גדעון סער: צריך יותר ממלכתיות ופחות מחלוקת, הכריז, ואומרים שאם מריצים את זה אחורה שומעים "הסגנון של ביבי מת".
התזה ההפוכה טוענת שלליכוד ולימין לא היה ולא יהיה נכס כמו בנימין נתניהו. לפי הטענה הזו, הדבר היחיד שמפריד בין הליכוד לאחותו הבכירה, הגוססת, מפלגת העבודה, הוא נתניהו. ביטן וחזן לא יותר פופולריים ממרגלית וסתיו שפיר, ותהליכי הריקבון והמיאוס שעוברים על הליכוד לא פחות עמוקים מאלה שהביאו את העבודה למצבה העגום הנוכחי.
בשלוש מתוך ארבע הכנסות האחרונות העבודה לא הייתה המפלגה הגדולה בגוש, ומי אמר בעצם שזו גזירת גורל שהליכוד ינהיג תמיד את הימין? הפופולריות של נתניהו ומעמד העל שלו בפוליטיקה גורמים גם לגדולי שונאיו כמו בנט, ליברמן וכחלון להכיר בבכורה של הליכוד. אבל קשה לראות את זה קורה אם סער,ארדן, כץ או כמובן רגב יעמדו בראש המפלגה.
נתניהו, טוענת התזה, הוא בערך האדם היחיד במדינה שמנהיגותו מקובלת על כל אגפי הימין. המתנחלים מתים עליו, החרדים מעריצים אותו, אפילו הצל לא מעז להגיד עליו מילה רעה.  איש מבכירי הליכוד הנוכחיים לא מתקרב למוטת הכנפיים הזו. יום אחרי שנתניהו יילך תפרוץ מלחמת עולם גם בתוך הליכוד אבל גם בין המפלגה לבין חברותיה לגוש. לא בטוח שהיא תצא ממנה על העליונה. זה נשמע מופרך היום, אבל ההיסטוריה זוכרת מצודות גדולות בהרבה ממצודת זאב שנפלו ונעלמו.
אחרי 12 שנות שושלת בוש בבית הלבן כבשה את הימין האמריקני "מסיבת התה" ואחריה תנועת  טראמפ. היורש של סרקוזי בימין הממוסד הצרפתי לא הצליח לעבור סיבוב בבחירות לנשיאות. מי אמר שבישראל לא בשלה העת, אחרי נתניהו, למפלגת הצל-אזריה-שפטל?
היא המשילה משלים שבהם לוהק למעשה ככלב, הוא קרא לה "נשיאת הפייסבוק האלימה והמסיתה". הוא הביס אותה בבחירות, היא השפילה אותו לאחריהן. אבל האם בסוף שלי יחימוביץ' תמצא את עצמה תומכת ביצחק הרצוג? זה נשמע מופרך, אכן, אבל הנה צרור עובדות שיכול לשנות את התמונה: ראשית, יחימוביץ' ויתרה על ההתמודדות על ראשות מפלגת העבודה. הפעמיים שלגמה מכוס המרורים הזו הספיקו לה בהחלט. שנית, מבין שלל המועמדים, להרצוג יש סיכוי לא מבוטל עד סביר להעפיל לסיבוב השני. הוא  עדיין היושב ראש, יש לו את תמיכת הממסד והוועדים, ואיש מהמועמדים מולו לא הצליח לצבור  עד עכשיו מומנטום או מסה קריטית של תמיכה.
שלישית, במפלגת העבודה רווחת ההנחה שעמיר פרץ יעלה בוודאות לסיבוב השני בזכות בסיס הכוח המוצק שלו, אבל יתקשה מאוד לנצח בו מול כל מועמד שיוצב מולו. משמשים בערבוביה: הכעס על נטישותיו וחזרותיו התכופות של פרץ את המפלגה, העייפות ממי שמכהן כחבר כנסת כבר קרוב לשלושים שנה, ובמידה מסוימת, מודחקת, גם הגן המזרחי.
רביעית, יחימוביץ' איננה נוטה להימנע מהבעת תמיכה במועמדים. בבחירות המוקדמות של 2007 היא התלבטה בין דבר וכולרה, לשיטתה, ובחרה באהוד ברק על פני עמי איילון. סביר שהיא תתמוך באבי גבאי בסיבוב הראשון, גמול על תמיכתו בה לראשות ההסתדרות. אבל מה יקרה אם גבאי לא יצליח לסיים בין שני הראשונים? יחימוביץ' ופרץ מתעבים זה את זו ולהפך שנים ארוכות. אז האמנם, בכל זאת, הרצוג?
סקר שנערך על ידי גורם חיצוני, ששקל להתמודד, מעיד שפרץ מוביל במעט על פני גבאי, שניהם עם עשרים ומשהו אחוז, ולא הרחק מאחוריהם יצחק הרצוג, כשברלב ומרגלית הרחק מאחור. הרצוג נהנה בחודשים האחרונים מתחיה, אם אפשר בכלל להתרומם מקבר האחים הפוליטי שאליו נקלע בתום מגעי האחדות העקרים עם נתניהו. אחראים לזה גם הפרסומים ב"הארץ" על מגעי השלום האזורי הסודיים שהצדיקו בדיעבד את רצונו להיכנס לממשלה וגם אפרוריות האלטרנטיבות במירוץ המתיש לראשות העבודה. אם יצליח לגרום ליחימוביץ' לתמוך בו זו תהיה הוכחה שהכל, אבל הכל, אפשרי.
אבל מה זה ייתן לי"? חמש המלים האלה הן התשובה של בנימין נתניהו לכל מי שמידפק לאחרונה על דלת לשכתו ומציע לו להקדים את הבחירות. ובניסוח אחר, קצר יותר: "בשביל מה זה טוב?"
סיבות לא חסרות, כמובן. חקירות המשטרה המתקרבות בקצב צבי-משהו לקו הסיום, להיטות היתר של ממשל טראמפ בנושא הפלסטיני, נכונותו ללכת עד הסוף בפרשת התאגיד, וכמובן עילת העילות: העובדה שנתניהו כבר עשה זאת פעם, וראה ישועות.
רק שנתניהו לא מאמין בכך. הוא לא מבין מה ייצא לו פוליטית מבחירות אחרי או בסמוך להמלצת משטרה על העמדתו לדין. נתניהו עדיין מעריך שהיועץ מנדלבליט יחליט לסגור את תיק החקירה נגדו, ובכל מקרה – שייקח עוד זמן רב מאוד עד שההחלטה תתקבל. גם אם יילך לבחירות, וגם אם יזכה בהן, הוא לא מתרשם שהדבר ישפיע על היועץ, בטח לא במידת ודאות כזו שתאפשר לו להשליך לפח שנתיים וחצי של שלטון בממשלה נוחה. לא סתם הוא הזכיר השבוע את נובמבר 2019 כמועד הבחירות. הנה לכם בשורה שרק בפוליטיקה שלנו בכלל ראויה למבזק: ראש ממשלה שרוצה להמשיך לשלוט.
גם פרשת התאגיד נראית בדיעבד פחות דרמטית משנתפסה בזמן אמת. ככל הידוע, נתניהו לא באמת תכנן ללכת לבחירות על התאגיד, רק העריך – בצדק – שכחלון ייבהל מהאיום ויסכים להתפשר. נתניהו היה בין הצופים המעטים יחסית שהדליקו את ערוץ כאן 11 בערב השידורים הראשון, והצטער שלא הצליח לסגור אותו. הוא רואה בכתבה הארוכה על שחיתויות פוליטיקאים בתכנית "זמן אמת" עם אסף ליברמן ניסיון להשפיע על היועץ להעמיד אותו לדין, לא פחות (למרות שדווקא יריביו הפוליטיים שרון ואולמרט הועלו שם על הגריל). ככל הידוע, הוא טרם אמר את המילה האחרונה בניסיונות להצר את צעדיו של גוף השידור החדש.
גם מטראמפ הוא כנראה פחות מודאג. הוא העביר השבוע מסר שהדחייה בבנייה בירושלים וביו"ש היא טקטית: הלקח העיקרי שלו מכהונת אובמה הוא שעדיף לרכז את אישורי הבנייה לפעם אחת ברבעון, במקום לאשר טפטוף פה או רבע שכונה שם ולשלם מחיר כבד, רציף, בדעת הקהל. הדחייה בשבועיים האחרונים, הוא טוען, היא רק כדי להמתין לסיום ביקורו של הנשיא טראמפ בארץ.
הסיבה העיקרית לדחות את הבחירות, מבחינתו, היא ייבושו של יאיר לפיד באופוזיציה. הוא תופס את יו"ר יש עתיד כיריב מסוכן בהרבה מבוז'י וציפי בסיבוב הקודם, גם בגלל המיצוב הלא-שמאלני וגם – ובעיקר – בגלל שיתוף הפעולה האפשרי שלו עם נפתלי בנט. לפיד ובנט, בנט ולפיד, הם הפוליטיקאים הכמעט יחידים שנתניהו מזכיר בימים אלה. המקום היחיד שבו ברית האחים קיימת כרגע היא בלשכת ראש הממשלה.
נתניהו שרוי בטראומת תנועת המלקחיים שהורידה אותו על ברכיו בכנסת הקודמת. לפיד כירסם בו משמאל, בנט הלם בו מימין ויחד הם שיתפו פעולה. זו הסיבה שנתניהו מגיב באופן לא פרופורציונלי לכל הודעה של בנט או שקד, כמו השבוע בעניין השגרירות בירושלים. פרסום של סיכומי דיון מישיבות עבודה עם נשיא ארצות הברית הוא אירוע חריג ביותר. מי כמו נתניהו יודע שירושלים היא מגנט שואב למשוררים, תפילות ומנדטים. הוא הבין את עומק הנזק אם מצביעי הימין יחשבו שראש הממשלה עיכב את מעבר השגרירות, והגיב בהתאם.
בסיפור השגרירות יש עובדה שלא זכתה למספיק תשומת לב: ההדלפה שהקפיצה את נתניהו לא הייתה לעיתונות הישראלית, אלא לרשת פוקס ניוז הימנית, מן הסתם ממקור בממשל טראמפ. זה לא דבר של מה בכך בין שני מנהיגים שטורחים כל העת להדגיש את הידידות והחיבה ביניהם. הסיבה היא כנראה שטראמפ רצה להכין את הקרקע לנסיגה מהעברת השגרירות, ולכן תדרך את ערוץ הבית שלו שזו בכלל בקשה ישראלית. הפוליטיקה הפנימית של הנשיא התנגשה חזיתית בזו של ראש הממשלה.
הביקור הנשיאותי בשבוע הבא החל כמחווה אמריקנית של חום וקירבה אבל הולך ומסתמן בימים האחרונים כביקור לא צפוי של דוד קריזיונר. נתניהו רגיל לנשיאים עם מזג נשיאותי. הוא ישמח מאוד בביקור, וישמח לא פחות כשיסתיים.
מושב ליד הנהג
לא רק ארבעים שנה מלאו שלשום לפעם הראשונה שבה זכה הליכוד לשלטון. באותו יום מלאו שמונה עשרה שנה לפעם האחרונה שבה זכתה בו מפלגת העבודה. ב-2001 היא הובסה, ב-2003 הוכתה, ב-2006 צלעה, ב-2009 התרסקה, ב-2013 אכזבה וב-2015 כשלה על קו הסיום.
לפי כל הסימנים, גם מערכת הבחירות הקרובה, השביעית במספר, לא תסתיים ברחוב בלפור. מעידים על כך הסקרים; מעידה על כך הדמוגרפיה; מעידה גם הרשימה העייפה, הארוכה, של המועמדים. שמות המועמדים הם תשעה גוונים של אפור.
ובכל זאת, יש חידוש. המועמדים לראשות העבודה, ויש כמה תריסרים כאלה מאז תחילת המילניום, מבטיחים תמיד להשיב את המפלגה לשלטון. עמיר פרץ מבטיח להחזיר את מצביעי הפריפריה שהביא בעבר, אבי גבאי מבטיח לסחוף קהלים חדשים בעתיד.
רק אחד מבטיח משהו אחר לגמרי. היו"ר המכהן יצחק הרצוג חנך השבוע את מסע הבחירות שלו עם צילום של כוורת ובה דמויותיהם של ברק, אשכנזי, לבני, לפיד, יעלון וכחלון. "מה דעתכם על שולחן ממשלה עם האנשים שבתמונות"? בשילוב עם ההצהרות התכופות על תמיכה בשילוב כוחות, ויתור על אגו ופריימריז פתוחים, המסר ברור: הרצוג הוא הראשון שרץ לראשות העבודה בהבטחה שהוא לא יהיה ראש הממשלה. שותף בכיר כן, תיקים חשובים למה לא, ראשות הממשלה – לא ממש, או יותר נכון – ממש לא.
אם הרצוג ייבחר לראשות העבודה זו תהיה יציאה פוליטית מהארון: העבודה משלימה עם השינויים בפוליטיקה הישראלית ועם העובדה שמעמדה בראשות גוש המרכז כבר לא מובטחת. גם כך, שני ההישגים הגדולים בקלפי בדור האחרון היו כשהיא שילבה כוחות ושינתה את השם (ישראל אחת ב-1999, המחנה הציוני ב-2015).
לא בטוח שזו אסטרטגיה גרועה כל כך. ההתעקשות הטקסית-כמעט על ריצה לראשות הממשלה בכל מחיר הביאה לעבודה יותר נזק מתועלת. ירידתה של יחימוביץ' בסקרים ב-2013 החלה כאשר הודיעה על כוונתה להתמודד מול נתניהו ואחרי שורת התבטאויות מדיניות בלתי נגמרת שרק הרחיקה ממנה קהלים חברתיים טבעיים ממחוזות ש"ס והליכוד שחוזרים אליה רק עכשיו, בבחירות להסתדרות. לפרץ קרה דבר דומה ב-2006, כשבמקום להתמקד במסר חברתי חזק התעקש על התמודדות סמלית לראשות הממשלה שהסתיימה חיש קל בנאום מביך באנגלית ובסיסמא המופרכת "נלחמים בטרור מנצחים בעוני". אם ייקחו את עצמם ברצינות הם יוכלו להיות הרבה יותר רציניים.
העליון, כחלון והמהלומה שבדרך
משה כחלון בטח נזכר השבוע בביטוי הבריטי "אף מעשה טוב לא יישאר ללא עונש". במשך שנתיים הוא משמש כשכפ"צ האנושי של בית המשפט העליון מול חבריו לקואליציה. יוזמה אחר יוזמה מתנפצת אל חופיו. אלמלא הוא כבר לא הייתה שיטת סניוריטי, היו עוד שופטים בעליון ושיטת הבחירה הייתה משתנה.
ובתמורה, הוא קיבל השבוע מבג"צ סטירת לחי מצלצלת בדמות ביטולו המסתמן של המס על הדירה השלישית. שופטי בג"צ אינם פוליטיקאים והם לא חייבים לו דבר, כמובן, אבל כחלון הוא כן. קשה להאמין שהוא יעבור בשתיקה על כך, בטח כאשר מתברר שהיוזמה השנויה במחלוקת דווקא סייעה  משמעותית לירידה המסתמנת במחירי הדיור. דווקא השבוע, כאשר מתברר שמספר הדירות להשקעה צלל השנה בחמישים אחוז, בג"צ עומד לחדש את דהירת המשקיעים לשוק ולהנחית על כחלון מכה פוליטית אנושה.
השבוע הגיע גם תורו של נתניהו לחטוף מהלומה מבג"צ, בדמות צו הביניים נגד פיצול התאגיד לשניים. מה התכלית של החוק, שאל השופט עמית, ולא צריך להיות אוהד גדול של מהלכי נתניהו כדי לחשוב שבג"צ קצת איבד את זה. איזו זכות יסוד נפגעה כאן, שמצדיקה את הבדיקה החוקתית של תכלית החוק? אף עובד לא מפוטר, אף פוליטיקאי לא ממנה אנשים כרצונו, שום אייטם לא בסכנת צנזור אבל בג"צ כבר בודק תכליות.
עד כמה חריגה ההחלטה, תעיד העובדה שחוק התאגיד ממילא סורס לחלוטין בידי היועצים המשפטיים. נתניהו רצה לפטר את כל עובדי התאגיד אבל נאלץ להסתפק בשינוי חסר משמעות וחסר שיניים כדי שמנדלבליט יוכל להעביר את זה בבג"צ, והנה מסתבר שגם זה לא מספיק.
גם ההרכב תרם לאכזבה בקואליציה: נעם סולברג, תקוות המחנה הלאומי בעליון, ישב בהרכב אבל לא הצביע נגד ההחלטה. נוכחים באולם דיווחו שסולברג נראה מיואש ולא מרוצה מהכיוון שאליו חתרו חבריו להרכב, אבל עם פרצופים לא הולכים למכולת.
בסבירות גבוהה אפשר להניח שנתניהו בדרך למהלך אנטי בג"צי נרחב. ספק אם הפעם כחלון יעמוד בדרכו. הצעה לסלוגן כבר יש: "כשבג"צ בודק את התכלית, הממשלה לא יכולה להחליט"
יכול להיות, אפילו כמעט בלתי נמנע, שבחודשים הקרובים תהיה המלצת משטרה להעמיד את ראש הממשלה לדין; יכול להיות שהממשלה תיקלע לעוד קטטת רחוב; אבל בנימין נתניהו יוכל תמיד להיזכר אז בערגה בשבוע החלומי שחווה. שעה אחרי שעה, פריים אחרי פריים, טונות של דבש וסילאן נשפכו על ראשו. לא היו ימים טובים לראש הממשלה מהשבוע האחרון של אייר, בירושלים.
הוא ידע שהם הולכים להיות כאלה, ככל שאפשר לדעת משהו עם טראמפ. שבועיים לפני שאייר פורס 1 נחת בנתב"ג כבר ידעו בלשכת רה"מ שלא תהיינה הפתעות. התחזיות דיברו על יוזמת שלום, הכרה במדינה פלסטינית ודרישות מישראל, אבל הטקסטים היו מתואמים. מי היה מאמין שנשיא ארצות הברית יעמוד בבית לחם לצד אבו מאזן וידרוש ממנו להפסיק לממן טרור, כי "זה ושלום לא הולכים יד ביד". מי היה מאמין שלא יזכיר את שתי המדינות, דבר שאפילו נתניהו לא העז לעשות עד חילופי הממשל.
אולי בקרוב יהיה לחץ אימתני מטראמפ, אולי מתישהו יגיע ה"אבל" והתכתיב והנייר האמריקני. אולי, אבל לא כל כך סביר. טראמפ דיבר השבוע על שלום במזרח התיכון כדבר דוגמנית על שלום עולמי. מילים גדולות, אופטימיות, בלי פרטים קטנים מאחוריהם. התזזית כאן נבעה יותר מתכיפות מסעותיו של השליח ג'ייסון גרינבלט, ופחות מהצעות ספציפיות שהוא נושא במזוודתו. בניגוד למאמצי השיווק, נתניהו וטראמפ אינם חברי נפש. השניים לא היו אף פעם אנשי רעים, בטח לא זה של זה. אבל לשניהם היה אינטרס פוליטי ברור להפגין חברות אמיצה. זה כלפי בוחריו וחוקריו, וזה כלפי בוחריו וחוקריו.
כשנתניהו הצטלם מאגרף את ידו עם זו של טראמפ הוא בטח כבר הספיק להניח מאחוריו בחדווה את שלל הפרשות שאיימו להפיל את ממשלתו בחורף האחרון. מי זוכר עכשיו את משבר עמונה, שנתפס כמה שיפרק את הקואליציה; או את מס הדירה השלישית; או אפילו את התאגיד. מסע הפרסום שעשה נתניהו בהתנדבות להחדרת המותג לתודעת הציבור לא הצליח להניב לו נתח צפייה גדול מזה של רשות השידור המנוחה.
הקואליציה שלו התייצבה: בנט מסתפק בחידוד אידיאולוגי מול נתניהו אבל מקפיד להבהיר שאינו חפץ בפירוק הקואליציה; ליברמן מודיע חגיגית שאין שום בחירות על הפרק; וכחלון מבהיר שהוא ונתניהו "כבר לא לא". במילותיו של האורח, ביג ביג ביוטיפול דיפרנס מהחודש שעבר.
הראשון שהבין זאת הוא יאיר לפיד: יושב ראש האופוזיציה בפועל נעלם מהרדאר בשבוע האחרון. הוא סירב לכל בקשות הראיון – ולא שחסר זמן מסך, כידוע – וסיבותיו הטובות עימו. לו התראיין, היו לו שתי ברירות: או לשבח את נתניהו ואז לסייע ליריבו, או לתקוף אותו ולהיתפס כהזוי. זו הייתה החלטה נבונה בהרבה מזו של כמה מחברי המחנ"צ שהתעקשו למצוא רמזים ללחץ על ישראל. מאז טרנד גילוי העתיד באמצעות דילוגי אותיות בתנ"ך לא נרשם מאמץ טקסטואלי כה עקר.
השנייה הייתה ציפי לבני. היא הקפידה השבוע לשבח את טראמפ ולא למתוח ביקורת על נתניהו, עד כדי העלאת חשדות על הצטרפות קרבה לממשלה. לא שזה עומד על הפרק כרגע, אבל לבני נמצאת על צומת דרכים, שאולי מוביל לאין כניסה. לא מזמן גמלה בליבה ההחלטה לזנוח סופית את מיזם המחנה הציוני. אין לה טיפת אמון בסיכוייה של מפלגת העבודה ולא טיפת חשק להתנסות שוב במגע המפוקפק עם מוסדותיה. גם התנועה, מפלגתה, לא נראית כבעלת סיכוי רב מדי לצלוח את אחוז החסימה. היא יכולה לנסות להשתלב במפלגת שמאל-מרכז גדולה, שממאנת בינתיים לקום, או לחדש שוב את מסלול המינוי לתפקיד בכיר באו"ם.
התבוסה שלה
קואליציה רחבה, כמעט מקיר לקיר, התגייסה השבוע כדי להנחית על שלי יחימוביץ' מפלה מוחצת בבחירות להסתדרות. מתוך מפלגת העבודה התגייסו נגדה עמיר פרץ ונאמנו איציק שמולי. מחוץ – שר האוצר כחלון, שר הביטחון ליברמן ורבים מבכירי הליכוד. ספירת הקולות האיטית – ככה זה כנראה כשיש ועד חזק לסופרי הקולות – הוכיחה שהם כנראה הצליחו.
יש פער אדיר, בלתי נסבל כמעט, בין חשיבותה של יחימוביץ' בשיח הפוליטי בישראל ובין הישגיה בקלפי. במו ידיה היא חוללה כאן את השיח הכלכלי, סייעה לרקוח את המחאה החברתית, בלמה במשך חמש שנים במו ידיה את כניסת העבודה לבגאז' של ממשלת נתניהו והעבירה שורת חוקים מעוררי מחשבה ומחלוקת.
ומהצד השני: היא הוכתה בבחירות הכלליות של 2013 עם 15 מנדטים בלבד, הובסה על ידי יצחק הרצוג בבחירות לראשות העבודה בסוף אותה שנה, הפסידה את ראשות ועדת הכלכלה בהצבעה בסיעה ועכשיו גם את הבחירות לראשות ההסתדרות. בחירתה שלא לרוץ לראשות העבודה למרות סיכויים טובים אותתה שהיא איבדה את הסבלנות למפלגתה, והפסדה שלשום מעיד שאחיזתה אפילו בקרב העובדים חלשה מכפי שהיה נראה.
מה תעשה יחימוביץ'? היא יכולה לפרוש מהחיים הפוליטיים, למרות שהבטיחה לא לעשות זאת; היא יכולה להישאר בעבודה, ולהיבחר די בוודאות לעוד כהונה, חמישית במספר, כחברת כנסת; היא יכולה להקים מפלגה חדשה עם אנשים כמו אורלי לוי, מיקי רוזנטל ואחרים, אבל אחוז החסימה גבוה והסיכויים לעשות משהו – לא כל כך.
הבחירות בהסתדרות ישפיעו גם על הבחירות לראשות העבודה, בעוד חמישה שבועות. אבי גבאי ספג מהלומה לא קלה. תמיכת יחימוביץ', שהוא ציפה לה בקוצר רוח, תהיה עכשיו הרבה פחות משמעותית. עמיר פרץ, מנגד, שואב עידוד מההישג שהביא לניסנקורן, ויצפה לתמורה נדיבה בקלפיות. רוב הציבור פחות נסער. הוא הגיב בפיהוק למערכת הבחירות בשני הגופים האלה, שעיקר תהילתם חלפה כבר לפני דור וחצי לפחות.
סוד שמור
יושב אדם בתא של עשרה מטר מרובע בכלא מעשיהו. חברו הטוב דני דנקנר השתחרר, מהטלפון החכם הוא נפרד בכל פעם שהוא חוזר מהחופשה, וחופשה כזו לא הייתה לו כבר מזמן. הדבר היחיד שיש לו הוא תאריך שחרור, בלוק כתיבה צהוב וזיכרון מצוין.
אז הוא כותב.
הספר של אהוד אולמרט כנראה לא יראה אור לעולם, לפחות ככל שזה תלוי בחבריו, שקראו את הספר ונחרדו. באופן מפתיע, ראש הממשלה השנים-עשר לא מנצל את הספר כדי לסגור חשבון עם יריביו הפוליטיים כמו ברק ונתניהו. הוא מטווח את מערכת אכיפת החוק, מראשון החוקרים שפגש אותו ועד אחרון השופטים בעליון שאשרר את עונש המאסר. אם למישהו במערכת אכיפת החוק יש רצון להמשיך ולהתעסק עם האסיר המפורסם בישראל, הספר הזה בטח לא יוציא לו את החשק.
ויש חלק נוסף, שצץ השבוע ומאיים עכשיו על סיכויי ניכוי השליש של אולמרט. אותו פרק סודי, עלום, רצוף פרטים, שכבר ייבש כל טוש שחור בפרקליטות. מאות עמודים בכתב יד מסודר הושחרו ונפסלו, אבל אולמרט עדיין כותב.
עוד לפני שחומר רגיש מסוג זה נתפס במזוודתו של עורך דינו חנינא ברנדס, טיוטת ספרו של אולמרט פגשה עיניים שהיא לא אמורה לפגוש. הנטייה הבלתי נשלטת של אולמרט לכופף כל חוק ותקנה מלווה אותו כל חייו הבוגרים, מפרשת בנק צפון אמריקה ועד הכרזה על עשרים מחבריו הקרובים כפרקליטיו האישיים כדי להגביר את תכיפות הביקורים אצלו.
הנטייה הזו גוברת ככל שחולף הזמן בכלא. אולמרט ראוי לציון על יכולת העמידה האישית בחויית המאסר העגומה. בן של אחד מידידיו קיבל ממנו לאחרונה מכתב כאשר בראש הדף, לצד התאריך, מתנוססות בכתב יד המילים "אהוד אולמרט, כלא מעשיהו". אבל הנטיה שלא להוריד את הראש הפכה בעייתית כשהיא משתלבת עם נטייתו לנקוט גישה ליברלית לכללי ביטחון השדה.
פרשת אולמרט והמידע הרגיש התפרסמה בשבוע שבו התפרסמה גם פרשת טראמפ והחפרפרת הישראלית בדעאש. שתיהן גזורות מאותו בד: העובדה שהסודות החשאיים ביותר, קודש הקודשים של הביטחון, מצויים בידי אישים פוליטיים. באוזן לוחשים לך מידע עוצר נשימה, אבל הראש עושה לפעמים חישובים פוליטיים, והרגליים לפעמים יוצאות מהמשרד אחרי הפסד בבחירות. אין זה מקרה שבנימין נתניהו פלט ב-2007 באולפן "מבט" את דבר מודעותו לתקיפה בסוריה, כדי להיראות כמי שהיה בסוד העניינים.
שש שנים קודם התפרסמה על ידי מרדכי גילת ב"ידיעות אחרונות" כתבה מסמרת שיער, על פשיטה סודית של השב"כ על משרדיו של ראש הממשלה לשעבר-דאז נתניהו, לאחר שהתברר שבמזוודתו האישית שוכנים מסמכים סודיים: "לפני שבועיים במהלך סריקה במשרדו החדש של נתניהו נמצא מסמך סודי ביותר במגירת שולחנו. היות  שלמסמך הייתה נגישות לעוזרו האמריקני, למנקה ואחרים, נלקח המסמך", נאמר במכתב של אגף בטחון המידע בשב"כ.
הוא כמובן איננו היחיד: פרשת אשכנזי הלעוסה עסקה, בין היתר, ברמזים שמסר הרמטכ"ל לשעבר לשני עיתונאים מוכרים, מוכרים מאוד, על חיסולו הקרב של מחבל בכיר, חיסול שעורר לאחר מכן סערה גדולה. דליפת המידע הגדולה מכולן אירעה כשראש המוסד מאיר דגן, בעידודו של הנשיא דאז שמעון פרס, העביר לאמריקנים מידע רציף ואיכותי מחדרי חדרים כדי לבלום את מה שנראה אז כמתקפה ישראלית ממשמשת ובאה על מתקני הגרעין האירניים. הפרשה החמורה הזו, שהמעורבים בה דיווחו עליה בגאווה, לא עוררה אפילו קמצוץ של סערה לעומת מה שקרה בתא המאסר של אולמרט ובחדר הסגלגל של טראמפ.
בקלטת הבלתי נשכחת של הרב עובדיה יוסף על אריה דרעי, מ-2008, הסביר המרן זצ״ל מדוע הרשעת דרעי בשוחד מבטלת את האפשרות שישוב לש״ס: ״אם נחזיר אותו, 30-40 אחוז מהמצביעים יברחו לנו״. בסוף דרעי דווקא חזר, ו-35 אחוז מהמצביעים אכן ברחו, אבל לא בגלל העבר הפלילי של דרעי, אלא עקב פטירתו של הרב.
בעשור הראשון שלה הייתה ש״ס מפלגתם של החרדים הספרדי. בעשור השני, עשור החקירות וההרשעה, היא הפכה לתנועת מחאה מסורתית עצומת ממדים. בלי מוטת כנפיו של הרב עובדיה, הבחירות האחרונות החזירו אותה לתפקידה המקורי ולמספר חד ספרתי לראשונה זה למעלה מעשרים שנה.
חקירת דרעי השנייה, אם תבשיל לכתב אישום, מאיימת על עצם קיומה של ש״ס. אובדן המנהיג הרוחני ושני המנהיגים הפוליטיים תוך שלוש שנים הוא מסה קריטית שמפלגות רבות היו מתקשות לעמוד בה. דרעי בסיבוב השני הוא אמנם לא המנהיג הסוחף של הסיבוב הראשון, אבל הוא עדיין האיש היחיד בש״ס שהמילה כריזמה רואה אותו ברחוב ולא חולפת על פניו באדישות. קשה לראות את יצחק כהן או דוד אזולאי מצעידים מאתיים אלף מצביעים אל הקלפי. מפלגה שראשה מסובך בחקירות היא טרף קל במחנה רווי מפלגות ובעל היסטוריה של קניבליזם.
הליכים פליליים בישראל, כפי שנוכחנו השבוע בהקשר של תיק 1000 ו-2000 אינם דבר קצר, וסביר מאוד שהבחירות הבאות יגיעו לפני החלטה על כתב אישום. אבל הסכנה של דרעי ברורה ומיידית. בניגוד לראש הממשלה, שרים חייבים לעזוב את תפקידם מרגע שהתגבשה נגדם תשתית ראייתית שמספיקה לכאורה לכתב אישום. מי כמו דרעי יודע זאת: ההלכה המשפטית הנ״ל מ-1993 נקראת עד היום על שמו.
 
אמת מטרילה
בערב שבו הודיע הנשיא טראמפ על הסתלקותו מהסכם פאריז, הקרינו בבתי הקולנוע את הקדימון לסרט חדש של אל גור על התחממות כדור הארץ, אחרי ״אמת מטרידה״. האיש שזכה ברוב הקולות ב-2000 והפסיד בכל זאת ניסה על המסך בג׳ורג׳טאון להוכיח כמה טועה האיש שזכה בפחות קולות ב-2016 ובכל זאת ניצח. קולות ייאוש נשמעו בקהל כשפרצופו השנוא של טראמפ (92 אחוז הצביעו בוושינגטון להילרי) נראה על המסך, מכחיש את התחממות כדור הארץ.
האולם המפנק כולל כסאות שמתכווננים לכמעט מיטה, אבל מי שמצפה למנת אסקפיזם לא יקבל הרבה ממנו בקולנוע האמריקני בשנת נשיאותו הראשונה של טראמפ. אחרי אל גור הגיע טריילר לסרט חדש על התנקשות הנפל בהיטלר (״13 דקות״), שהתחלף בסרט על צ׳רצ׳יל והפלישה לנורמנדי לא לפני עוד  קדימון על נס דנקירק ב-1940.
לאן נעלמה היכולת האמריקנית שישראלים כה התפלאו ממנה, להפריד בין מה שקורה בחדשות ומה שקורה בחיים? לאן נעלמו לבלי שוב הימים שבהם אסור היה לשאול אמריקני למי הוא מצביע, כי זה לא ממש מנומס ולא מאוד מעניין? הויכוחים הפוליטיים החליפו את הסמול טוק המפורסם. על כל שיחה שמתנהלת בימים אלה בוושינגטון יש צורך לשלם מס מעיק בדמות דעתו הבלתי מתפשרת, קולנית של המשוחח המקומי בעד או נגד הנשיא ה-45.
נהוג להשוות בין שנאת השמאל הישראלי לנתניהו ובין שנאת השמאל האמריקני לטראמפ. ובכן, ארבעה חודשים וחצי לאחר כניסתו של האחרון לבית הלבן נראה שבהשוואה למתרחש כאן, הפוליטיקה הישראלית היא הרקדה של ״צו פיוס״. בחירת טראמפ עבור השמאל הישראלי היא שילוב של רצח רבין ומהפך 1996 בכרטיס אחד. ציוצי הבוקר של הנשיא מטרילים את הליברלים, שלא חוסנו לכך, כמונו, בעשרות שנים של שיח תוקפני דו צדדי. הנסיגה מהסכם האקלים השבוע הוכיחה שטראמפ לא רק בא לצייץ, הוא בא לעבוד בדריסת מורשתו של אובמה.
זו בטח גם סיבה, אף אם לא יחידה, שבמוזיאון החדש והמצמרר להיסטוריה של השחורים באמריקה שנפתח לאחרונה כמה מאות מטרים מהבית הלבן, מאות מבקרים שחורים פורצים בבכי – ממש כך – באגף שמוקדש לבחירתו של הנשיא השחור הראשון, ברק אובמה.
 
חבל שהתיעוב והקיטוב בוושינגטון אינם מקור אנרגיה. היה אפשר לחסוך הרבה פחם ונפט מזהמים.
 
3 הערות על 3 פוליטיקאים בחיפוש דרך
גלנט: אין צורך בכדור בדולח כדי לדעת שהכהונה שלו במסגרת סיעת כולנו הייתה ראשונה, אחרונה וגם אחת יותר מדי. התמרון שלו לליכוד, מגושם ומאולץ ככל שיהיה, נעשה גם מחוסר ברירה. יהיה צפוף מאוד במפלגת השלטון בבחירות הקרובות, כאשר על עשרים מקומות ריאליים (ברשימה הארצית) יתחרו כמעט כל חברי הכנסת המכהנים, יחד עם סער, דנון, חיים ביבס ואולי גם ניר ברקת. לגלנט יש בכל זאת יתרון: הוא ייהנה מתמיכת נתניהו. על פי פעולותיו נראה שראש הממשלה החליט לדלל את ההגמוניה של בכירי הליכוד הנוכחיים, ארדן וכץ, ולטפח חבורת בכירים אחרת, בעיקר ברקת וגלנט. מה אכפת לו לצופף את הצמרת שתחתיו, שיריבו זה עם זה ולא יתפנו לשאת את עיניהם למעלה?
יעלון: מה היה אומר מגן שלטון החוק, משה יעלון, על ההשתלחות הפראית של הפוליטיקאי במצוקה משה יעלון בצמרת הפרקליטות? דקות לאחר שנמסר מטעמם כי יעלון הציף את המשטרה בעיקר ברכילויות חסרות בסיס אודות הצוללות, הוא פרסם הודעה מתלהמת שהאשימה את גורמי החקירה בניסיון לסתום פיות ובניסיון למסמס את החקירה. התגובה של יעלון הייתה חריגה, מה שאי אפשר להגיד על האשמותיו בשחיתות. נתניהו הוא כבר ראש הממשלה השלישי ברצף ששר הביטחון לשעבר מטיח בו האשמות מסמרות שיער. כרמטכ"ל נערך לבצע את ההתנתקות אך משהודח טען ששרון יצא לדרך בשל השחיתות, אך לא הביא לכך ראיה. כמשקיף מהצד הדהים את המדינה כשהגדיר את המבצע הקרקעי במלחמת לבנון כ"ספין מושחת של אולמרט", טענה שנדחתה אפילו על ידי ועדת וינוגרד. ועכשיו הצוללות. אדם שעבד תחת יעלון ופוליטיקאי  שעבד מולו אבחנו במילים דומות את התופעה: "הוא הגיע לשלב שבו מבחינתו לחלוק עליו זה מעשה לא מוסרי".
לבני: על אף שלל השמועות העיקשות, לא נראה שלבני בדרכה לממשלת נתניהו. היא בכלל בונה כנראה על דמות אחרת מעברה: אהוד ברק. יו"ר התנועה שכונתה פעם על ידי ברק בזלזול "ציפורה" זוכה ממנו להערכה גבוהה בהרבה מאז. היא תשמח לחבור אליו להתארגנות פוליטית שתדלג על מפלגת העבודה, ששניהם מתעבים, ותגמד את לפיד, ששניהם לא מעריכים. כדי שברק יחזור יש צורך שהרצוג או גבאי ינצחו בעבודה, ויסללו את הדרך לפריימריז פתוחים על הנהגת הגוש. רק שכרגע נראה, אבוי, שדווקא עמיר פרץ מוביל.
אותות של לחץ כבד והיסטריה קלה ניכרו על פניהם של שר השיכון ופמלייתו בטקס החתימה החגיגי בבאר יעקב בכל פעם שחבר מרכז ליכוד נצפה ברדיוס של עשרים מטר. מימינו של גלנט ישב בנימין נתניהו, משמאלו משה כחלון, ומעל ראשו מתנופפת חרב הפיטורים. אנשיו נשלחו להרחיק את פעילי הליכוד שביקשו ללחוץ יד, שמא יושב ראש מפלגתו של שר השיכון ייראה, ויקבל במו עיניו עוד הוכחה שגלנט חותר את דרכו לליכוד.
יש משהו קצת משעשע בעובדה שגלנט עלול להיות מפוטר מהממשלה בגלל מגעים עם הליכוד. כולנו כולה וכמעט כל אחד מחבריה לחוד – כולל העומד בראשה – ניהלו ו/או מנהלים פלירט עם מפלגת השלטון. שר הכלכלה אלי כהן, לשעבר סניף הליכוד בחולון, משקיע את רוב הזמנו הפנוי במפגשים עם פעילים פוליטיים. מייקל אורן מונה לסגן שר של נתניהו על פי בקשתו של ראש הממשלה. כחלון עצמו ניהל בשנתיים האחרונות שורת מפגשים עם ראש הממשלה שבהם עלתה (לרוב אמנם ביוזמת האחרון) יוזמה לריצת ריץ' רץ' משותפת.
החטא העיקרי של גלנט הוא היעדר קלאסה ועודף תמימות. היעדר הקלאסה התבטא בשורת מפגשים עם פעילים. לא רק זה המרשיע עם חברי המרכז מנתניה שציטוטים ממנו דלפו; בחודשים האחרונים הוא קיים, למשל, שורת מפגשים עם ראשי קבוצות המתנחלים בליכוד. איזו דרך ארוכה עברה מהרגע שבו גלנט, עם דרגות אלוף, הגיש מול המצלמות את צווי הפינוי לחתימת ראש הממשלה שרון ב-2015, ועד שהוא הכריז על יוזמת מזרח גוש דן לבניית רבבות יחידות דיור ביהודה ושומרון.
עודף התמימות התבטא בתגובה של גלנט אחרי שפרטים על המתיחות שלו עם כחלון החלו לדלוף. שר השיכון ניסה לכבות את המדורה עם דלק: הוא שוחח עם שורת פוליטיקאים, והעריך שיש הקלטה של השיחות, בעוד שקלטת כזו, אם להשתמש במונח מהמאה שעברה, כנראה כלל לא קיימת. עצם העיסוק שלו בקלטת שלו הייתה רק הגדיל את הפרשה, וההשוואות ההיסטוריות על אחריות הקורא.
כחלון, שניהל את העסק מאחורי הקלעים בתחכום אופייני, כנראה החליט לא לפטר את גלנט. לראיה, העובדה שלו רצה, כבר יכול היה לעשות זאת ללא כל מחאה. מכר ותיק שלו הזכיר השבוע שלאורך כל שנותיו בפוליטיקה כחלון מעולם לא פיטר איש, מדובר ועד מנכ"ל. קשה לראות אותו מתחיל דווקא בעריפת ראשו של שר בכיר. כאשר מצרפים זאת לעובדה שאבי גבאי כבר פרש, עשוי להיווצר הרושם שליד שר האוצר לא צומח דשא. השניים ייאלצו לנהל את מערכת היחסים הלא קיימת שלהם עד הבחירות הקרובות, שבהן גלנט יעבור לליכוד. יהיה משעשע אם ברגע האחרון כולנו תתמזג בליכוד, והשניים שוב ימצאו את עצמם חולקים ברשימה אחת.
גלנט בעיקר לקה בכשל מודיעיני. הוא לא יכול להיות על "המשבצת הבטחונית של הליכוד" או "שר הביטחון הבא", כפי שצוטט כאומר לחברי הליכוד, מהסיבה שהיא כבר תפוסה על ידי אחד, אביגדור ליברמן. האהבה מלבלבת בין ראש הממשלה ושר הביטחון שלו, בנישואיהם השניים (או השלישיים, אם לוקחים בחשבון גם את הכהונה הראשונה של נתניהו). אין לנתניהו שר מקורב ונאמן מליברמן. המסרים שלהם השבוע בענייני בניה ושלום, למשל, נלקחו היישר מאותה תיבה.
בבחירות האחרונות ליברמן ישב על הגדר, מסרב להצהיר על מי ימליץ לראשות הממשלה. זה עלה לו בהתכווצות כואבת בתוצאות האמת. נתניהו גירד ממנו מחצית ממצביעיו, מותיר אותו רק עם הנאמנים והותיקים. על הטעות הזו הוא כבר לא יחזור.
רק טראומות העבר מונעות מהשניים, ובעיקר מהליכוד, ריצה משותפת. הפעם, בניגוד לרשימת הליכוד ביתנו של 2013, יש בזה גם היגיון אלקטורלי. כהונת שר הביטחון לא מוסיפה בסקרים מצביעים לליברמן, והגרעין הקשה שנותר ממילא יילך איתו באש ובמים, בניגוד לאלה שנטשו אותו לטובת בנט ולפיד. הפעם יש סיכוי סביר שאחד ועוד אחד יהיו שווים שניים, או קרוב לכך. יש בסביבת שניהם מי שטוען שההסכם כבר סגור למעשה: איחוד כזה ייצא לפועל אם בבחירות הקרובות יתברר שלפיד פותח פער מסוים על הליכוד, וכדי לסגור את הפער הזה.
צריך לזכור גם שמטרת העל של ליברמן, כחלון ובנט הייתה ונותרה השתלבות בליכוד עצמו. שלושתם הבינו שמלוייני המפלגות שהם עומדים בראשם לא תצא ראשות ממשלה. כל הפוליטיקה הימנית בשתי הכהונות האחרונות היא בעצם משא ומתן על השתלבות עתידית ברשימת הליכוד.
 
דרוש גבאי
אהוד ברק אמר לא מזמן שועדת איתור לתפקיד ראש ממשלה, לו הייתה כזאת, הייתה בוחרת באבי גבאי על סמך הצטיינותו בתפקידיו הקודמים. זו האמת, אבל לא כל האמת: אם הייתה ועדת איתור כזו הוא היה עובר בהצטיינות את שלב האיתור אבל נופל בשלב הראיון האישי.
זו לא רק הנפילה הכואבת במארב שטמן לו אראל מרגלית בעימות. זו גם העובדה שגבאי סובל מהיעדר חמור של אותו אלמנט חמקמק שממנו עשויים מועמדים לראשות הממשלה. לא שבסביבה יש כאלה יותר מדי.
האסטרטגיה של גבאי, אם ייבחר, נשענת על התלהבות ראשונית שבחסותה יגנוב כמה מנדטים מלפיד וייצמד אליו. במקרה כזה אותם עשרה, שנים עשר מנדטים שמצביעים כרגע יש עתיד בסקרים בגלל שהוא נתפס כמתמודד העיקרי מול נתניהו יעזבו חיש קל. זו האסטרטגיה, אבל החיים לא נוטים להיוועץ ביועצים אסטרטגיים.
 
המלך פייסל
פייסל איסלאם הוא פרשן פוליטי צעיר ומוכשר. הבריטי ממוצא בנגלדשי בן הארבעים פילס את דרכו כל הדרך מהמקומונים של מנצ'סטר ועד שהפך ב-2014 לעורך הפוליטי של סקיי ניוז ומי שמוכר כמעט בכל פינה בממלכה.
שלוש שנים בלבד חלפו מאז שמונה לתפקידו. כשמונה לתפקיד בריטניה הייתה דמוקרטיה מנומסת עד כדי שיעמום, שבה בחירות מתקיימות במקרה הטוב אחת לחמש שנים (ועקרונית אין מניעה גם לקיים אותן לעיתים נדירות יותר); שבה מערכות בחירות אורכות חודש לכל היותר והרכבת ממשלה, אם בכלל נדרשת, אורכת עד 48 שעות.
בשלוש השנים האחרונות איסלאם סיקר שתי מערכות בחירות, שני משאלי עם היסטוריים (על עזיבת סקוטלנד את בריטניה ועזיבת בריטניה את האיחוד האירופי), ראה שלושה ראשי אופוזיציה מתחלפים זה בזה ועקב מקרוב אחר שישה מרוצים לראשות מפלגה. הסוף עוד לא נראה באופק: כסאה של ראש הממשלה תרזה מיי מתנדנד בחוזקה ויו"ר האופוזיציה קורבין מבטיח עוד בחירות השנה. באותו הזמן בישראל המפוהקת היה ראש ממשלה אחד, יו"ר אופוזיציה אחד ומערכת בחירות אחת. איסלאם, הוא בין הבודדים שראה בזמן אמת את התחזקות הלייבור וקריסת השמרנים. צריך לקוות שגם ראה את הנולד מבחינה פיננסית, וחתם על חוזה עם תשלום לפי מספר הכתבות.
אילו דברים משונים גורמים לנו להצביע למפלגה אחת ולא לאחרת? האם אנחנו בכלל משפיעים על התוצאות או רק משכנעים את עצמנו? מדוע הישראלים הם הבוחרים המשונים בעולם? ולמה הפוליטיקאים נראים נמוכים יותר במציאות? הרצאה על הקשר בין הכיס לקלפי, טראמפ ונתניהו, דור הפייסבוק והכנסת ה-20.

הוא לא ידע: יאיר שמיר והעובדות שהעדיף להשכיח מהציבור
איך הפך השלטון המקומי לביצת השחיתות של ישראל
למה הם הצביעו טראמפ? הסברים מאמריקה שנכונים גם לישראל
רוצה ולא יכול או יכול ולא רוצה? פוסט מורטם למגעי האחדות
אז מה לצפות ממשפט סרנה-נתניהו?
מלחמת העולמות: אמנון אברמוביץ' ועמית סגל על פוליטיקה, תקשורת, אידיאולוגיה ושלטון
קריז: מה תעשה הפוליטיקה בלי מנת נתניהו?
עינוי סיני: משבר התאגיד ממאן להסתיים
הטיסה של לפיד לבלפור מתחת לרדארים של הליכוד
במלחמה המוטרפת בין נתניהו והתקשורת איחלתי לשני הצדדים כישלון
לפני חמש שנים סיפר לי מישהו שיאיר שמיר עומד להשתריין כמספר שתיים של אביגדור ליברמן. צלצלתי לשמיר. הוא הכחיש. פרסמתי בכל זאת. אחר כך חשבתי: איזה שינוי. האבא אמר פעם שבשביל ארץ ישראל מותר לשקר, הבן הרחיב את זה גם לישראל ביתנו.
נזכרתי בזה שוב היום. בניסיון להציל את מועמדותו לתפקיד יו"ר התעשייה האווירית מהנזק הכבד שגרם לה התחקיר ששידרנו בחדשות 2 בשבוע שעבר, התראיין שמיר לאודי עציון בידיעות אחרונות.
שמיר מנסה להתגונן מהטענות שהוא טובל עד צוואר בניגודי עניינים, ובעברית: שהוא קידם בכובעו הציבורי כיו"ר של חברות ממשלתיות גופים זרים שהשקיעו בחברה הפרטית שלו, "קטליסט". למרבה הצער, אין ממש קשר בין טענות שמיר לבין העובדות. יום שישי יום קצר, ולכן עצרתי אחרי שלוש הדוגמאות הראשונות.
 
דסאו: במוקד התחקיר עמדה העובדה שקבוצת דאסו הצרפתית השקיעה סכומי עתק בחברה הפרטית של שמיר, ואילו הוא בתפקידו בתע"א קידם במרץ ובלי שום גילוי נאות שיתופי פעולה ענקיים איתה.
גרסת שמיר: לא קבוצת דאסו השקיעה בחברה שלי אלא אחד מבעליה, לורן דאסו עשה זאת כאדם פרטי. אה, והוא גם עשה בר מצווה מאוחרת. אין כמו קצת ציונות כדי לדלג על מידע לא נעים
האמת: אתר האינטרנט של "קטליסט", בוודאי לא גוף תקשורתי עוין, מציין במפורש: "קרן קטליסט 2 נוסדה בשיתוף פעולה… עם קבוצת דסאו". לא פרטי ולא בטיח.
 
הסינים: בתחקיר הראינו כיצד כיו"ר החברה הממשלתית נת"ע שמיר פועל במרץ למען הכרזה על חברה ממשלתית סינית כזוכה במכרז המיליארדים לייצור קרונות הרכבת הקלה בתל אביב, בעוד חברה אחרת שנשלטת בידי ממשלת סין מקימה שיתוף פעולה של מאתיים מיליון דולר עם החברה הפרטית שלו.
גרסת שמיר: "לא לחצתי לטובת בחירה בסינים. אני בכלל לא ידעתי שהם זכו. ועדת המכרזים היא גוף עצמאי שלא מדווח על החלטותיו".
האמת: איך אומרים? נו, טוף. שמיר לא ידע שהסינים יזכו? הוא לא קרא את הדו"ח הקטלני של החשבת הכללית באוצר שמסביר איך המכרז נתפר למידות הסינים? הוא לא קרא בכל עיתון כלכליאפשרי בחודשים שלפני ש""על פי ההערכות הן שהזוכה תהיה החברה הסינית"? כמו נתניהו והשמפניה, גם הוא לא ידע?
 
האוטובוסים: שמיר נשאל מדוע כיושב ראש העלים עין מהעובדה שידידו האישי, מנהיג עובדי תע"א והשר חיים כץ, הסיע אלפי עובדי חברה באוטובוסים להצבעה בפריימריז של הליכוד.
גרסת שמיר: "האוטובוסים זו אגדה אורבנית. הנושא נבדק בידי מבקר המדינה ולא הבשיל לדו"ח".
האמת: טוב, זה כבר באמת מדהים. הרי לא מדובר כאן בנושא עסקי סבוך. כל עם ישראל ראה את התיעוד המרשיע בכתבה שפרסמנו ב-2009, ובה מאות אוטובוסים מביאים את עובדי החברה באמצע יום עבודה כדי לממש את זכותו הדמוקרטית של כץ לעשות דילים.
ויש גם שורת אי דיוקים באשר להעסקתו של המקורב רמי כהן הנאשם בשחיתות, ועוד ועוד. לקראת סוף הראיון שמיר עוד מחלק ציונים לרמת המוסר של השלטון הנוכחי: "זה מגעיל (הסיגרים והשמפניה), אסור שזה יקרה. הבעיה שאצלנו הקריטריון הוא אם זה פלילי או לא. אין באמצע. אנשי ציבור צריכים להיות נקיים וצחורים. יש פתגם בצרפתית: מי שגונב ביצה גם יגנוב שור". על הפסקה הזו של שמיר אני דווקא חותם בעיניים עצומות.
הקו האדום של הרכבת התחתית בלונדון נמתח על פני 74 קילומטר. לכל אורכו הספסלים צבועים באותו הצבע, הגופן של השלטים אחיד, פנסי התאורה זהים. הקו האדום של הרכבת הקלה בגוש דן יעבור מסלול של 24 קילומטר דרך חמש רשויות עירוניות שונות: תל אביב, בת-ים, פתח תקווה, רמת-גן ובני ברק. לאורכו יהיו, לפיכך, חמישה סוגי פנסים; חמישה אורכי ספסלים; חמישה סוגים של פקחים שיחלקו דו"חות של חמש עיריות שונות למי שיעז לנסוע בתוואי הרכבת.
מילא אם העיריות בישראל היו סיפור הצלחה מזהיר; יש היגיון בשלטון מקומי חזק ומפוצל, כדי שישראלים ייהנו לא רק מתחרות בסלולר אלא גם בשירותים העירוניים. אבל כידוע לכל, השלטון המקומי הוא החוליה החלשה של ישראל. כשמאות אלפים נמלטו במלחמת לבנון השנייה מטילי חיזבאללה ומשירותים עירוניים משותקים הסתבר אילו השלכות יכולות להיות לכך על הביטחון הלאומי של המדינה.
פרשות השחיתות המסועפות בנתניה, צפת, רמת-גן והשבוע בכפר-סבא רק ממחישות את הבעיה. אמנם לא העכבר גנב, אלא החור, אבל בדיוק בגלל זה נשאלת השאלה למה יש צורך בעירייה בכל חור. ישראל היא מדינה קטנה עם קרוב ל-300 רשויות. ריבוי המשרות יוצר בירוקרטיה, והבירוקרטיה, כידוע, היא האם הפונדקאית של השחיתות.
ראש עיר בישראל הוא איש חלש מאוד כלפי חוץ וחזק מאוד כלפי פנים. כלפי חוץ הוא נסמך באופן קבוע על שולחנה של הממשלה. למעשה, ראש עיריית תל-אביב הוא היחיד שלא נזקק לרחמי השלטון המרכזי בישראל כדי לשרוד, ולכן גם אין פלא שהוא מרשה לעצמו להתבטא כלפי השלטון כפי שעמיתיו בירושלים, חיפה או באר-שבע לא יעזו. אבל כלפי פנים הוא לא ראש עיר אלא מלך: ברצותו ירים מגדלים של שלושים קומות, ברצותו יקפיא תכניות בינוי. שלטונו מבטיח את המשך שלטונו לשנים רבות, ותחתיו מתרבים הסיאוב וההשחתה.
האחרון שניסה לייבש את הביצה היה שר האוצר בנימין נתניהו. בצעד אמיץ לב, כמעט התאבדותי, הוא ניסה לאחד עשרות רשויות ולבטל מאות משרות של סגני ראשי ערים. בליכוד פרצה מלחמת עולם, ונתניהו קיצץ את התכנית לאיחוד של עשר רשויות. שש מתוכן כבר התגרשו מאז שוב, חלקן בהסכמת ראש הממשלה נתניהו. הטירוף מגיע לשיאו בימים אלה, כשבת-ים המרוששת והגרעונית מסרבת להתאחד עם אחותה העשירה תל-אביב, לא בגלל התושבים שירוויחו מכך בגדול אלא כי כמה עסקנים יפסידו את משרתם.
לפני עשור קמו בוקר אחד אזרחי דנמרק, מדינה קטנה מישראל, וגילו ש-270 הרשויות שלהן אוחדו ל-98 בלבד. תקציב המדינה הרוויח; הרוויחו גם התושבים. בישראל מעדיפים בינתיים להקים חדשות, שלא תחסר פרנסה לחוקרי 433.
הנשק הרטורי שבחר השבוע ראש הממשלה ("אני, בניגוד למבקר, מגבה את ראשי צה"ל") היה עלבון כבד לאינטליגנציה. הדבר דומה כאילו השר לבטחון הפנים יאמר שהוא, בניגוד למח"ש, מגבה את משטרת ישראל, או ששר התחבורה יציין שהוא, בניגוד למשטרת התנועה, מאמין בנהגי ישראל. התנהלות תקשורתית ראויה הייתה מביאה לפרסום הודעה קצרה ולקונית, ומפנה את הבמה למבוקרים יעלון וגנץ.
אבל אל תפריעו לנתניהו; הוא נמצא עכשיו בטריפ טראמפי. ראש הממשלה לא ייתן לאישיותו המנומסת, אופקיו הרחבים ונועם הליכותיו להפריע לו בדרכו ליישם את לקחי הבחירות בארצות הברית ולהשיב לכל ביקורת בהפצצת שטיח רטורית. עלבונות והשתלחויות אישיות ממלאים אצלו את התפקיד של אבקת מרק עוף במטבח ישיבתי: הם טובים לכל מנה, לכל עת.
את התגובה התמוהה ביותר סיפק שר הביטחון לשעבר, משה יעלון. בנאום ההתפטרות שלו הוא גינה את אלה שניסו לפגוע במוסדות המפקחים על הדמוקרטיה, ובראשם בית המשפט העליון. השבוע, כשחטף דו"ח, הוא מיהר להשתלח במוסד המבקר. "דו"ח צוק איתן הפך לדוח פוליטי", נאם מול מצלמת הסלולרי בשלישי. "לא צריך להיות גאון גדול כדי להבין זאת. זהו דוח שנפל שבי בידי פוליטיקאים אינטרסנטים שהזינו את משרד המבקר במידע מגמתי וזיהמו את תהליך בדיקתו".
מצבו של יעלון בכי רע. הביקורת שמתח עליו בית המשפט הצבאי בפרשת אזריה והביקורת שחטף בדו"ח צוק איתן כרסמו עמוקות במעמדו קודם כמר שכל ישר ואחר-כך כמר ביטחון. הדחתו ממשרד הביטחון מסתמנת כמהלך ציני מאוד אבל מוצלח פוליטית של ראש הממשלה. המנדטים הבודדים של יעלון בסקרים מגיעים ברובם המכריע ממצביעי המחנה הציוני. את הימין הוא כמעט איבד. יועץ אסטרטגי חכם היה ממליץ לו למהר ולהשתריין כמספר שתיים של לפיד, כי בהתנהלות הנוכחית, לא בטוח שההצעה הזו תעמוד בתוקפה עוד זמן רב.
הרמטכ"ל גדי איזנקוט הראה כיצד עושים זאת נכון. במילים מאופקות הוא הודה למבקר על הדו"ח, והבטיח שהלקחים יילמדו וייושמו. איזנקוט נהנה מקונצנזוס נדיר שכמוהו לא היה שנים סביב רמטכ"ל. קודמו בתפקיד הותקף קשות, בעיקר על ידי שרי הימין. אשכנזי נכווה קשות בתככי פרשת הרפז ועל חלוץ עדיף לא להרחיב את הדיבור. רב אלוף איזנקוט, בצניעות ואסרטיביות, זוכה במערכת הפוליטית לתמיכה מקיר לקיר.
דו"ח המבקר היה פנצ'ר חריג בתקופה טובה יחסית לנתניהו. ניקויו לפי שעה מתיק 3000, כלי השיט, וגוויעתו האיטית של תיק 2000, תיק מוזס, מעניקים לנתניהו כמה שבועות נוחים יחסית, עד ההכרעה הקרבה של המשטרה בתיק 1000 על סיגריו ובקבוקיו. השקט המנומנם ששרר כאן בשבוע נסיעתו לאוסטרליה רק הדגיש עד כמה הפכה כל הפוליטיקה, כל המציאות הישראלית לשאלת כן-ביבי-לא-ביבי: מקברים יהודיים בסנט לואיס ועד מאגר לוייתן, הכל נמדד רק בשאלה אם זה משרת את נתניהו או פוגע בו. עסקת החבילה שנדרשת עכשיו מהצדדים השונים כמעט בלתי נסבלת. ימני שתומך בנתניהו צריך להשלים עם התנהלות שערורייתית בקבינט, הקפאה עד להודעה חדשה של הבנייה בשומרון וגילויי נהנתנות מדאיבים על חשבון מיליארדרים. ושמאלני שמתנגד לו צריך לגנות בדיעבד את האיפוק הצבאי שגילה בעזה, להתעלם ממפגן התמיכה של טראמפ בישראל ולתמוך ביאיר לפיד. מה הפלא שהשר איוב קרא, ההפוגה הקומית של הממשלה, הציע לנתניהו לבקר יותר בחו"ל, כדי לטהר פה את האווירה.
למה הם הצביעו טראמפ
סם אלטמן הוא מולטי-מיליונר יהודי ליברלי בן 31, בעל חממת ההייטק הגדולה ביותר בעמק הסיליקון ולמעשה בעולם כולו. כמו כולם סביבו, גם הוא התעורר בתשעה בנובמבר הלום קרב ומדוכא למשמע בשורת זכייתו של דונלד טראמפ. אבל בניגוד להם, הוא החליט לצאת מהבועה ולהבין איך זה קרה. במשך שבועות הוא קיים שיחות ברחבי אמריקה עם מאה תומכי טראמפ. בפוסט נצפה במיוחד שפרסם הוא מספר שכמעט איש מהם לא הסכים ששמו יפורסם, מחשש למתקפות, לעג וגם פיטורים. אחד מהם אפילו החתים את אלטמן על טופס סודיות כתנאי לקיום השיחה.
פוליטיקה יכולה להיות שונה מאוד ממדינה למדינה, אבל הנימוקים "למה טראמפ" מיתרגמים לעברית בקלות. הם יכלו להישמע בקלות גם בראשל"צ, חולון, אילת וירושלים:
"דברים הם לא שחור ולבן, אבל אי אפשר לדבר על אפור כי התשובה ה'פוליטיקלי קורקט' היא תמיד 'לבן'".
"בשנים האחרונות, בכל פעם שעמדות השמאל עמדו לדיון ציבורי הוא התחמק מתשובות וברח לכינויי גנאי ורצח אופי. זו אווירה דכאנית למי שכמוני חלק על חלק מעמדות אובמה".
"אתם צריכים לתת לנו הזדמנות להודות שאולי טעינו בבחירה, בלי שתאמרו עלינו שאנו אנשים רעים"
"השמאל הרבה פחות סובלני מהימין"
"הייתי שמח לראות עשירית מהזעם שאתם מקדישים למצבם של מוסלמים בארצות אחרות מופנה לזעם על חיינו שלנו. אין לכם מושג מה הם חיינו".
"נמאס לי להרגיש מושתק ומושמץ. יש לנו את אותן המטרות כמוכם, אך דעות שונות איך להגיע אליהן. אולי אנחנו טועים אבל תפסיקו לראות אותנו כשטן רק כי הצבענו טראמפ".
"תפסיקו לקרוא לנו גזענים ואידיוטים. אנחנו לא. תקשיבו לנו. אה, ותפסיקו להתבדח על חשבוננו".
"כשקוראים לטראמפ ולתומכיו 'נאצים', 'תומכי KKK', גזענים לבנים ופשיסטים זה רק מלכד אותנו סביבו. זה הדבר הכי טוב שקרה לו".
"עמק הסיליקון הוא מקום בלתי סובלני בעליל להשקפות אחרות. יש משהו צבוע בשמאל שטוען שהוא בעד אחדות אנושית. הם טוענים שהם באו לאחד את כל ההשקפות והדתות, ואז מדירים חצי מהאוכלוסיה עם הערות מעליבות על האינטליגנציה והמאובנות שלהם".
והכי חשוב: "המתקפות על טראמפ לימדו אותי משהו על עצמי: הגנתי עליו ואמרתי דברים שאני לא באמת מאמין בהם כי שמתם אותי בעמדת מגננה".
כטוב ליבו במגעים הקואליציוניים, במהלך חודשי הקיץ האחרון, התכופף בנימין נתניהו אל עבר בן שיחו, ממקורבי המקורבים של הרצוג. תזכור את מה שאני אומר לך, שחזר השבוע שותף לשיחה את דברי נתניהו, יום אחד עוד תקום פה מפלגה בשם "הליכוד הציוני". המקורב השיב לו: אולי, אבל סביר יותר שהמפלגה הבאה שתקום פה תהיה "הליכוד היהודי".
אז על מי עבד נתניהו במגעי האחדות חובקי העולם? על הרצוג שהתפתה לחשוב שאחדות ממשמשת ובאה? על קרי, א-סיסי ועבדאללה שהנה פורץ השלום? אולי על בנט ושקד, שכמעט קמו בוקר אחד לתוך סיוט אופוזיציוני? או שנתניהו עבד על עצמו: חולם חלומות שרוניים על שבירה שמאלה ובעיטת המתנחלים מהממשלה כדי להקיץ אל הקואליציה המוכרת של השותפים השנואים-אך-טבעיים?
הטראומה הגדולה בחייו הפוליטיים של נתניהו היא הסכם וואי ב-1998 שבו לחץ את ידו של ערפאת והבטיח למסור לו 13 אחוז משטחי יהודה ושומרון. הימין נטש בזעם, השמאל קיפל את רשת ביטחון שהבטיח, וזה נגמר בבחירות מוקדמות ובריסוק עצמות משפיל מול אהוד ברק. מאז שחזר ב-2009, ולמעשה מאז שהתפטר מהממשלה שבוע לפני ההתנתקות ב-2005, נתניהו לא זז בלי שווידא שהימין בכיסו.
רק שהימין היום הוא נפתלי בנט ואיילת שקד, שניים שנתניהו מתעב/ת במיוחד. ההיגיון הפוליטי נשכח לפעמים לטובת התיעוב האישי. וכשזה השתלב עם האיום של מהלך אמריקני אנטי-ישראלי באו"ם, ראש הממשלה החל להרהר ברצינות בשינוי הרכב הממשלה. ככל הידוע, שרה נתניהו מעריכה ומחבבת את יצחק הרצוג. נתניהו עצמו השתמש יותר מפעם אחת בכינויים חסרי תקדים כלפי בנט. אחד מהם לא היה מודפס אפילו בטורים רדיקליים מאוד ב"הארץ".
מגעי האחדות הצטננו כמו תמיד לא בגלל הרצוג אלא בגלל נתניהו. האגף הימני של לשכתו ומקורביו הסביר לו במשך שעות מה המשמעות הפוליטית האובדנית של צירוף לבני ובהלול על חשבון בנט ואריאל. במשך שעות הם הסבירו לו שאם הוא רוצה לקדם פני רעה מדינית באו"ם, הוא לא צריך להגיש גט כריתות לבית היהודי ולאגף הניצי בליכוד. הימין יסכים לקבל הקפאה דה-פאקטו לצרכי תמרון בינלאומיים.
שיחה בהפתעה
נשיא ארצות הברית, ספונטני ככל שיהיה, לא מתקשרים בספונטניות. על הקו בשיחות עם מנהיגי עולם יושבות לפחות עוד 16 אוזניים, שמונה מכל צד. הסבירות שנשיא יצלצל מהרגע להרגע, זהה לסיכוי שטראמפ יסמס "ערה?" לאנגלה מרקל.
ולכן אפשר לצאת מנקודת ההנחה שנתניהו לא הופתע כאשר באמצע חקירת המשטרה קיבל הודעה שנשיא ארצות הברית מחכה על הקו. החוקרים ודאי לא אהבו זאת, אבל לא ממש נשאלו לדעתם: אובדן השליטה על לוח הזמנים של החקירה הוא גם אובדן העדיפות האחרונה שיש להם על בכיר נחקריהם, אחרי שיתרון הביתיות אבד להם.
בעשרים ושניים בינואר הודיע מפכ"ל המשטרה לכתבים חגיגית: "הגענו לחקר האמת בפרשות נתניהו. בתוך שבועות ספורים נגיש את מסקנותינו". חודש וחצי חלף מאז, ומסקנות אין. להפך: על פי הפרסומים הודיעו החוקרים לנתניהו שיזדקקו לעוד שתי חקירות לפחות, מה שיביא אותנו עד אחרי חג הפסח בלי המלצה משטרתית. כמו דבריו הנחרצים מדי על אום אל חיראן, גם ההצהרה הזו לא עמדה במבחן הזמן.
זה אומר שפרשות ראש הממשלה יחזרו להיות אירוע פוליטי רק ב-2018. המלצת המשטרה לא אמורה לזעזע את יסודות הקואליציה או לכפות על נתניהו בחירות מוקדמות, רק החלטה סופית של היועץ המשפטי לממשלה, אחרי שימוע. זה לא אומר שנתניהו לא בוחן כל העת בחירות מוקדמות: זה מצב קיומי עבורו. שותפיו, שמכירים היטב את התחביב הזה של ראש הממשלה, פותחים איש איש בהכנות. הפריימריז שהקדים השבוע בנט לראשות הבית היהודי הם דוגמא להיערכות כזו.
מה שמשאיר איתנו עם שיחת הטלפון מטראמפ. במישור הבינלאומי קורה כאן דבר ראוי לציון. השבוע התבקשו שרי הממשלה להאריך את מינויו של השגריר בארצות הברית, רון דרמר, עד 2018, בשל "הנסיבות הבינלאומיות המיוחדות ונחיצותו האישית". הוא קנה זאת ביושר. אין עוד הרבה אנשים בעולם שיכולים כמו דרמר להפיק שיחת טלפון נשיאותית בעיתוי קריטי לראש הממשלה.
תזכורת: כשדונלד טראמפ הדהים את העולם בתחילת נובמבר, הנחת העבודה הייתה שנתניהו מעדיף את הידועה לשמצה, הילרי קלינטון על פני הלא ידוע עם השיער הכתום. הצהרותיו של טראמפ מאז, מההסכמה להעברת השגרירות לירושלים, דרך ההתייצבות יוצאת הדופן נגד המהלך של אובמה במועצת הביטחון ועד למסיבת העיתונאים הסופר-דופר-פרו-ישראלית בפברואר, כל אלה מלמדים שמישהו עבד חזק מאוד וטוב מאוד על הידוק הקשר עם טראמפ ואנשיו במהלך כל המירוץ הארוך של 2016. לפני ארבע שנים נתניהו ודרמר חטפו מכה קשה כשפעילותם לטובת בחירתו מיט רומני כשלה והתגלתה; הפעם הם הצליחו גם לטפח קשרים יוצאי דופן עם המועמד הרפובליקני וגם להישאר מתחת לרדאר.
 
שובר למרכז
שמח וטוב לב המריא שר הביטחון אביגדור ליברמן לוושינגטון. בשבועות האחרונים ליברמן הביע תמיכה ברעיון שתי המדינות, הציע להקפיא בניה מחוץ לגושים, הזהיר מסיפוח של שטח כלשהו לרשות. הביקורת מימין מעניינת אותו כקליפת השום.
ליברמן מתגורר ביהודה ושומרון, אבל בסיס התמיכה שלו מעולם לא הגיע משם. הוא הבין זאת כבר בליל הבחירות ב-2003, כשרץ יחד עם האיחוד הלאומי ברשימה משותפת, שגירדה בקושי חצי מנדט מעבר לקו הירוק. המסקנות שלו, שהתחזקו מאז הפך לשר הביטחון, הן שאין תוחלת אלקטורלית לפעולה נמרצת למען ההתיישבות בגב ההר. עדיף לכוון לימין שמודאג יותר מערביי ישראל מאשר מעתיד המאחזים. הפרידה מיאיר שמיר ועוזי לנדאו ערב הבחירות האחרונות הייתה הרמז המטרים.
באיזור דומה, גם אם בווליום שונה, ממוקם משה כחלון. הנה עובדה מעניינת: לאורך כל מסע הבחירות האחרון שלו ב-2015 הוא לא קיים ולו חוג בית אחד מעבר לקו הירוק. בסיס התמיכה שלו איננו ימני במיוחד או שמאלני במיוחד, הוא פשוט קיבל החלטה עקרונית שנושאי יוקר המחיה חשובים לו יותר מהשאלות המדיניות. כחלון וליברמן לא יפעילו שום מאמץ אקטיבי לקדם את פתרון שתי המדינות, אבל גם לא יישכבו על הגדר בשליחות מפעל ההתנחלויות. אם נתניהו יחליט ללכת יחד עם טראמפ על מהלך גדול, הם יהיו איתו שם בלי נקיפות מצפון מיותרות.
1.	חשבו על השופט: יושב אדם באולם קטן, דל ספסלים בתל אביב. מולו חולפים בסך צווי ירושה, משפטי תעבורה, הודעות צד ג' של הפניקס נגד מגדל, יום אחרי יום, חודש אחרי חודש. ופתאום, בוקר אחד, נוחתים באולמו ראש ממשלת ישראל, רעייתו, עשרים מאבטחים וכל התקשורת הישראלית. פתאום, לרגע אחד, לתיק אחד, הוא במרכז העניינים, יותר מנשיאת בית משפט העליון. כל המדינה תשמע מה הוא הורה לראש הממשלה. כל ערוץ ואתר יצטט את פסק הדין. מה אתם הייתם עושים?
2.	משפט דיבה, בטח כזה שמערב את האיש החשוב והמוכר ביותר במדינת ישראל, הוא דרמה שיכולה להתפתח לכל מיני כיוונים, והבמאי שלה הוא השופט. מה המשקל של העובדה שמדובר כאן בראש ממשלת ישראל? האם השופט ייטה לרופף קצת את כללי סדר הדין האזרחי ולאפשר חקירה נגדית רחבה יותר? כזו שלא נוגעת רק לשאלה האם ערב אחד רעייתו זרקה אותו משיירת ראש הממשלה על כביש מספר אחת? או שמצד שני ייתן לראש הממשלה מרווח פעולה שתובע רגיל, עד רגיל, לא היה מקבל? ואולי הפוך, יקבע שמרחב העלבון והדיבה של דמות ציבורית כה משמעותית מצומצם יותר משל סתם אדם מהרחוב?
3.	בסוף, הדינמיקה של משפט דיבה די פשוטה: התובע מבקש לצמצם את היריעה ולדון רק במה שהוא איתר כשקר חסר תום לב שהושמע אודותיו. הנתבע רוצה להרחיב את היריעה עוד ועוד: לחפור בעברו של התובע, להראות שאין לו שם טוב, לטעון שעקרונות דמוקרטיים רבי משמעות עומדים כאן למבחן, לא רק מעידה קטנה, גם אם תוכח כזו. ככה התנהלו כל משפטי הדיבה הגדולים שמוכרים לנו: קסטנר-גרינוולד, שרון-טיים, דיין-סרן ר' ולהבדיל בממדים – חזן-סגל. הפרקליטים של סרנה, עו"ד פלדמן ואפשטיין, ינסו להשאיר את הזוג נתניהו על הדוכן כמה שיותר. הפרקליטים של ראש הממשלה ורעייתו ירצו כמה שפחות זמן דוכן.
4.	במקרה אני קצת מכיר את השופט הזה. קוראים לו עזריה אלקלעי, והוא היה השופט בתביעה שהגיש נגדי חבר הכנסת אורן חזן בקיץ האחרון. חזן הוא עדיין לא נתניהו, ואני לא יגאל סרנה (לשמחת שני הצדדים), אבל עשרים שעות דיונים ו-77 עמודי פסק דין מאפשרים ללמוד קצת על מה שצפוי לנו היום, ואולי גם בפסק הדין.
5.	להלן הכותרת: מדובר בפורמליסט מארץ הפורמליסטים. ככל שהצלחתי להבחין במהלך המשפט שלי, השופט אלקלעי מתייחס לתביעת דיבה של מפורסמים כאל מה שקוראים בפקולטה למשפטים "ראובן נגד שמעון". ההסתבכויות של חזן לפני ואחרי הגשת התביעה לא עניינו אותו, גם לא הרקורד של חדשות 2. בזמן אמת, אני מודה, זה תסכל אותנו מאוד. ככלי תקשורת שנגרר על ידי פוליטיקאי עתיר שערוריות לתביעה על זוטי דברים קיווינו להגנה של שיקולי מדיניות רחבים. בדיעבד דווקא היה בזה היגיון.
6.	אלקלעי יבדוק שאלה מרכזית אחת: היה, או לא היה? הושלך מהרכב, או לא הושלך? ואם לא היה, האם הפרסום בפייסבוק היווה עיתונות אחראית? ובהנחה שלא, האם לכתוב זאת בפייסבוק היה בגדר הבעת דעה מותרת? הפורמליזם עובד לשני הכיוונים: הוא גרם לכך שאלקלעי איבד את הסבלנות לתירוצי הדחייה של התובעים, והורה להם להתייצב באולמו עם כל הכבוד לטראמפ, סין ודיוני הכנסת. "מי שתובע, שיתייצב", פסק. ומצד שני, הוא כבר הצהיר על כוונתו להשלים את כל המשפט, לרבות הוכחות וסיכומים, תוך יום דיונים אחד. דיון אחד פירושו, לדעתי, שהוא לא מתכוון לאשר שאלות על אופיה של הגברת, יחסי הזוג, שמפניות וסיגרים, פרשות עבר מביכות ולחלופין סמינריונים בדמוקרטיה וחופש הביטוי. ראובן נגד שמעון. בנימין ושרה נגד יגאל.
7.	עמית סגל ואמנון אברמוביץ', פרשני חדשות 2 בהרצאה מרתקת על ספינים, אמת, ואיך יודעים מי צודק במאבק הבלתי פוסק בין התקשורת והפוליטיקה.
8.	בתקופה האחרונה אנו עדים לכך שהסטטוס קוו של מאבק התקשורת-פוליטיקה מתחיל להשתנות, נראה כי הגבולות בין מקצוע העיתונות למקצוע הפוליטיקה החלו להיטשטש עיתונאים הופכים לפוליטיקאים, פוליטיקאים "מדביקים" צד פוליטי לעיתונאים ועוד.
9.	האם ההלך העיתונאי השתנה בעקבות התמורות הללו? האם יש הבדל בין הסיקור של ערוץ 10 את ביבי לבין זה של ערוץ 2? האם התקשורת כולה באמת לוקחת עמדה פוליטית ברורה?
10.	בהרצאה מרתקת לוקחים אותנו עמית סגל ואמנון אברמוביץ' לדיון חשוב אודות עתיד העיתונות בישראל ומערכת היחסים הלא פשוטה בינם לבין הפוליטיקאים.
11.	שנתיים חלפו מאז הניצחון הסוחף של נתניהו בבחירות. הרוטציה של הרצוג ולבני, חישובי הקואליציות, שמונת המנדטים שהגיעו לליכוד ביום האחרון, כל אלה מתחילים להיראות כזיכרון רחוק. הממשלה הרביעית של נתניהו כבר מגלה סימני בליה ראשונים. חלקם טבעיים לממשלות בישראל, חלקם קשורים לחקירות.
12.	מי שעוקב אחר סיעת הליכוד על מבוכותיה, קטטותיה, הצהרותיה המשונות והתסבכויותיה, לא יכול להימנע מהשוואה לסיעת הליכוד בכנסת ה-16. ארבעים מנדטים היו אז למפלגת השלטון, שלושים היום; שרון אז, נתניהו היום. אבל תחושת האדנות, הביטחון המוחלט שהכל הולך, לא משנה כמה מבוכות ובזיונות יגיעו, ההנחה שא-לוהים לשלטון בחרתנו – זה דומה להפליא.
13.	כזכור, ב-2003 זה נגמר בן לילה, כשהליכוד התפרק והתרסק. הפעם פיצול לא נראה באופק, אבל הפסד בבחירות אינו אפשרות כה מופרכת. שני אדונים אנונימיים עד לאחרונה, בשם דוד ביטן ויואב קיש, הרשו לעצמם השבוע לשתק את עבודת הפרלמנט בשל ויכוח ביניהם רק מתוך ההנחה שהעם יבחר ליכוד לנצח. הסקרים מכווצים באופן עקבי את סיעת הליכוד, בכיריה נטשו בזה אחר זה, השאירו במפלגה רק את נתניהו, שניים שלושה שרים טובים והיתר נחלקים לשני סוגים: לא ידועים או ידועים לשמצה. מי לידם יתקע שגם הבחירות הבאות ייגמרו עם מיליון מצביעים?
14.	השנתיים האחרונות חידדו עוד תובנה: המערכת הפוליטית כולה היא בסך הכל מערך של רפלקסים מותנים, פבלוביים, ביחס לבנימין נתניהו. כל נושא, מחילול קברים בברוקלין ועד לתאגיד השידור, מההקפאה ועד מובילאיי, הכל משני לשאלה: האם זה טוב לנתניהו או לא? נסו להיזכר איזה שיעמום נחת על המערכת כשנתניהו שהה באוסטרליה הרחוקה, ישן כשהתקשורת פה עובדת ועובד כשהיא ישנה. השנתיים האחרונות רוקנו את הפוליטיקה מכל מהות למעט בנימין נתניהו. זה לא רק באשמתו ולא רק באשמת מתנגדיו.
15.	הפוליטיקה הישראלית מצויה בקריז. היא זקוקה למנת נתניהו היומית שלה, מנה שהולכת וגדלה מדי יום. מתנגדי נתניהו חייבים לסבור שהאיש קנה צוללות תמורת שלמונים, מעל וגנב, קנה את היועץ המשפטי לממשלה, מבודד את ישראל מסכן את הדמוקרטיה, לא אחראי במילימטר לירידה באבטלה ועלייה בצמיחה. תומכיו חייבים לסמוך ידיהם על כל פוסט מתלהם, לעשות הנחות סלב מפליגות לרעייתו, לעודד בהתלהבות צריכת שמפניות וסיגרים על חשבון זרים ולהסכים להקפאה גם אם הם בעד בנייה. אפילו שרון ואולמרט, בשיא התהילה והשפל, לא התקרבו לרמות האמוציות שמעורר בנימין נתניהו.
16.	לפעמים, בטיסות עם ראש הממשלה לביקורים מדיניים, אני תוהה בירכתי המטוס מה יקרה אם חלילה ננחת באי בודד ונאבד לנצח. איש כמובן לא יתעניין מדי בגורלם של העיתונאים. אבל במה תעסוק מדינת ישראל? האם יש חשש, חלילה, שיתפתח כאן דיון ענייני במהות? או שהאובססיה תעבור דירה, למשל למירי רגב?
17.	בלובי של מלון פאר סיני, כששבע עשרה קומות מעליו בסוויטת ראש הממשלה נמשכת מהומת התאגיד, נזכר שלשום השר יעקב ליצמן בביקור קודם שלו בבייג׳ין. הוא ישב עם שגריר ישראל, והפתיע באמרו: ״אני יודע סינית שוטף״. מנין, שאל השגריר המופתע. ״זה כי ראש הממשלה מדבר אליי סינית כל יום״, השיב השר.
18.	על כל ראשי הקואליציה נחתה פצצת התאגיד במוצאי שבת ללא כל הכנה. הם בהו במסך מוכי פוסט טראומה, כלא מאמינים: האם סינית הוא מדבר אליהם? הוא באמת יגרור את כולם לבחירות על עניין התאגיד? שוב?
19.	אפילו עיתוי ההכרזה היה בלתי סביר: כאומן גישת ״מסר אחד ליום״, נתניהו ידע היטב שדבריו הנזעמים למרגלות המטוס יאיינו כל אזכור לביקור המכריע בסין. ועידת החדשנות והנחת הזר בכיכר טייאננמן טבעו בים המלל על גאולה אבן, ולראש הממשלה אין למי לבוא בטענות. נכון לאתמול בבוקר, הוא אפילו נמנע מלפרסם את הפוסט הקבוע שמלין על התעלמות התקשורת הישראלית מהישגי הביקור.
20.	במוצאי שבת, כשיושב ראש סיעת הליכוד דוד ביטן בישר שככה אי אפשר להמשיך, צלצלתי לכמה בכירי ליכוד עם יותר ותק ופחות פסקנות. האם כחלון הוא שותף נאמן ונוח, שאלתי. נאמן ונוח, אישרו. הקואליציה ברמת תפקוד סבירה, שאלתי. אכן סבירה, ענו. האם יש חילוקי דעות או ניגודי אינטרסים יסודיים בקואליציה? לא ולא, השיבו.
21.	ולכן, על אף שבפוליטיקה מה שרואים הוא לעולם לא כל הסיפור, המשבר הזה הוא חד שכבתי. לא קואליציה ולא חקירות, זה משבר תאגיד מלא מלא. נתניהו משתגע מהמחשבה שבמשמרת שלו ועל חשבון התקציב שהוא מעביר יוקם גוף בשבע מאות מיליון שקלים שבראייתו יהווה מאחז עוין, טרי מהניילונים. האירוע הטרי התרחש בשבוע שעבר: מישהו דיווח לו שתאגיד ״כאן״ שיגר שני צלמים למשפט הדיבה שלו נגד יגאל סרנה. בשיחה עם בכירי כולנו אמרו אנשיו: אם הם שולחים שני צלמים כשעוד אין ערוץ לשדר אליו, כמה ישלחו כשיהיה?
22.	הדבר המסקרן הוא שראשי מפלגות הקואליציה עברו מהפך ביחסם לתאגיד.  שרי הבית היהודי, שבקיץ האחרון ניהלו קרב צעקות קולני בממשלה בעד הקמתו מול מירי רגב ושות׳ נאלמו דום, ולא במקרה. בצדק או שלא, הם סבורים שנתניהו צדק, והשלד המרכזי של התאגיד יהיה פחות או יותר מה שקורה היום בתקשורת הישראלית. כנ״ל המפלגות החרדיות. התנגדותם של השותפים לתאגיד מתנגשת במקרה הזה עם התנגדותם העזה לאיומי הבחירות. בנט, דרעי וליצמן צריכים ללהטט בין דרישה חד משמעית מכחלון להתגמש בעניין התאגיד ובין דרישה חד משמעית מנתניהו להוריד את היד מגרונו של כחלון.
23.	והכי מעניין, שגם כחלון והתאגיד כבר לא. הפוליטיקאי הכי ערמומי בסביבה חושב שאנשי התאגיד ערמומיים ממנו. הם מנסים לפוצץ כל הסכמה, האשים השבוע אחרי שמינויה של גאולה אבן למגישת פורסם בעיתוי רגיש במיוחד. לו יכל להחזיר את מחוגי השעון, הוא לא היה מקים מהומה כזו על עניין כזה. אבל עכשיו הוא בבעיה. מי כמוהו מבין איך עובד הראש של נתניהו: הרי כחלון וסער כבר דנו בעבר באפשרות לרוץ יחד. לא צריך הרבה יותר. זה כדי לשכנע את נתניהו בקונספירציה. כדי לפתור את המשבר ולמצוא אויב משותף אנשיו הציעו (או המציאו) השבוע לנתניהו תיאוריית קשר נגדית: ראשי התאגיד פועלים בשליחות יאיר לפיד, כי בחירות עכשיו טובות גם לשידור הציבורי החדש שיעלה וגם ל״יש עתיד״ שמזנקת בסקרים. מי כמו נתניהו יודע להעריך תזה קונספירטיבית טובה.
24.	אבל האם הבחירות בפתח? מי שמכיר את נתניהו טוען שהוא לא באמת רוצה בפירוק ממשלתו, אלא שמעבר לסוגיית התאגיד יש עוד שלושה דברים שאיומו הדרמטי נועד להשיג: הראשון, לרוקן מתוכן – ומראש – את הסכנה שממשלתו תיפול אם החקירות נגדו יבשילו לכתב אישום. את השקשוק של כולם מבחירות אפשר היה לשמוע עד בייג׳ין. הם לא ימהרו לפזר שוב רמזים רב משמעיים על מה שיהיה אם וכאשר ואולי.
25.	השני, לאפס את כחלון. נתניהו טען השבוע בתדרוך שאינו קורא עיתונים. אבל הוא בוודאי קרא את התדרוכים הארסיים נגדו מלשכת שר האוצר בשבועות האחרונים. כחלון לא מתדרך נגד נתניהו כי הוא רוצה בהפלתו אלא להפך, כי הוא רוצה להישאר. זו האמת המשונה: ככל שיו״ר כולנו ייצר את הרושם שהוא עויין את נתניהו ומתישהו ימאס בממשלה ויעזוב, הוא מקבל לגיטימציה תקשורתית להישאר בממשלה עוד, בלי יותר מדי מתקפות. רק שנתניהו מאס כנראה בסיפורים על היותו גנב קרדיטים, לא נדיב, נקמן וקטנוני.
26.	השלישי מענין כי הוא מאפיין לא פעם את תורת הלחימה של נתניהו בשדות הפוליטיקה: הקם מהומה שנראית מוגזמת, ותרוויח משהו בדרך. אם נתניהו היה משלים עם הקמת התאגיד לפני שנה הוא היה מקבל גוף תקשורת עצמאי, חזק ועתיר כוכבים. מאבקו עד השבוע כבר החליש את התאגיד, הקטין את הנכונות להצטרף אליו והוסיף סעיפי חקיקה שיפגעו בעצמאותו. אז נתניהו עשה עוד קוועץ׳. הוא משול למי שהופך קבצן, אולי כמה שקלים ייפלו.
27.	רק שבדרך להשגת המטרה כבר נגרמו נזקים: המשאב היקר ביותר בישראל, זמנו של ראש הממשלה, התכלה על זוטות מביכות ברמה הלאומית. האמון בתוך הקואליציה התרסק וייקח זמן רב לשקמו. הבחירות התקרבו תודעתית עוד קצת. אבל מה זה לעומת השאלה מי יגיש את רצועת הלילה בערוץ 1 החדש.
28.	דילמת ארדן
29.	אחרי 14 שנה בכנסת ושמונה בממשלה, גלעד ארדן מתקרב במהירות מסחררת לצומת שאליו הגיעו גדעון סער לפני שנתיים ומשה כחלון לפני ארבע שנים. השר לבטחון הפנים עלה בשנה האחרונה על מכ״ם האיומים של נתניהו: החקירות נגד ראש הממשלה מתנהלות במשמרת שלו; התאגיד, מקור כל איומי תבל הוא פסגת יצירתו. גם ככה, הוא חבר קבינט כבר פעמיים ושר בכיר ומקום ראשון בפריימריז, או בקיצור: מבחינת נתניהו הוא בעיה. זה אומר שעד להודעה חדשה, שלא תבוא, ארדן לא יקבל מנתניהו יותר ממשרדו הנוכחי, הבינוני בגודלו.
30.	שני קודמיו במקום הראשון בליכוד הבינו זאת ופרשו. אחד מהם למפלגה חדשה, אחד מהם הביתה כדי לשקול אפשרויות. הוא יכול גם להישאר כמובן ולחכות לתום עידן נתניהו, אבל להסתכן בשחיקה, כשבכהונה הבאה ממתין לו תיק הקליטה או הפנים. המפלגה של נתניהו גדולת ממדים אבל יבול תיקיה, אל דאגה, יישאר מצומק. ארדן, כנראה בטעות פוליטית, מנסה לדחות את ההכרעה. השבוע הוא שתק אל מול משבר התאגיד. אכזרי לבחור בין תמיכה בחיסול הבן-יקיר-לך ובין יציאה למאבק בדמות האב האולטימטיבית של הליכודניקים. אכזרי, אבל לפעמים אין ברירה.
31.	כוח אדם
32.	אנשים בסין הם מוצר במחירי היצף. דלפק הקבלה במלון והמשמר בכיכר, המסעדות ולשכת ראש הממשלה – הכל מוצף בצוותי ענק, רובם בטלים מעבודה או עוסקים בזוטות. איש לא נזקק כאן לצמצומים בכוח האדם.
33.	כשנשיא סין התיישב מול ראש הממשלה, בתום ההצהרות הרשמיות, סולקו העיתונאים אחר כבוד מהחדר. בדרכנו החוצה הבחנו בשישה עשר מלצרים ומלצריות נושאים שש עשרה כוסות קפה לשישה עשר משתתפי הפגישה. כל מלצר עם כוס קפה אחת. בבייג׳ין אין מלצר אחד עושה שתי שליחויות.
34.	יום קודם לכן, בהיכל העם, משמר כבוד בסדר גודל גדודי קידם את פני ראשי הממשלות. כשנכנסו באולם הישיבות התיישבו מאחוריהם רשמי הפרוטוקול: מהצד הסיני עמלו במקביל שמונה מזכירים ולבלריות על תמלול הפגישה. מהצד הישראלי הושיבו, לשם הנימוס, פקידה אחת שבדקה בינתיים מיילים בטלפון. בישראל רוצים שאדם אחד יעשה שלוש משימות, פה שלושה אנשים עושים יחד משימה אחת.
35.	לפני כמה שנים הוחלט לשנות בצה״ל את שמו של אגף כוח אדם לאגף למשאבי אנוש, כי זה נשמע לא מספיק רגיש. בסין מבינים באמת שכוח אדם לא שונה בהכרח מכוח סוס: אלה קודם המספרים האדירים שבועטים את סין קדימה, לצמרת הכלכלה העולמית.
36.	כמה רחוק נראית מכאן הרגישות הישראלית לחיי אדם: כמה רחוק נראית עסקת שליט עם אלף תמורת חייל אחד. האמריקנים סירבו לעסקאות כאלה בגלל קשיחות; הסינים היו מסרבים מחוסר אכפתיות. בצידי הדרכים מבצבצות לפעמים הריסות שכונה בסדר גודל גוש קטיפי. במקומה, בלי חוק פיצויים ובלי מחאה, יקומו עוד גורדי שחקים.
37.	זה מתבטא גם בשמיים. יישומון מזג האוויר התריע מדי בוקר על ״סכנה חמורה לבריאות״, עם איור של ענן ערפל רעיל, פרי התחבורה והמפעלים. כמה נורא לחיות בעיר המדהימה הזו, הנחנקת תחת ענני ערפיח שמסתירים את השמש והופכים את הזריחה מרגע אופטימי לשלב שבו השמיים הופכים משחור לאוף-וייט.
38.	בסוף השבוע שעבר התקיים בבייג׳ין אירוע מפלגתי ענק. כל המפעלים הושבתו, מכוניות הורחקו והשמיים חזרו לצבעם הטבעי, הכחול. אבל לכל שבת יש מוצאי שבת. כשפמליית נתניהו נחתה כאן השמיים כמעט השחירו: המפעלים המזהמים הצטוו להשלים את הפערים עם משמרות כפולות.
39.	במהלך החורף הארוך של 2015, בעודו נאבק בסקרים איומים ונוראים, יאיר לפיד נהג להגיד: הפעם אנחנו נלחמים לשרוד, הסיבוב הבא יהיה הסיבוב שלי. לפני שלושה חודשים, בשבוע הראשון של 2017, הודיע לפיד לאנשיו שהשנה זה יקרה.
40.	השבוע, לפרקים, הסיבוב הבא היה נראה קרוב מאי פעם. האם ייתכן שיאיר לפיד שתל וירוס מתוחכם, סטוקנט, במעמקי מערכת ההפעלה של בנימין נתניהו? בחירות באוגוסט, על רקע קטטות תאגיד, באמצע חקירות, הן חלום שלפיד לא היה מעז אפילו לחלום. בעוד עשרת המועמדים לראשות העבודה יתחרו בפריימריז מתישים והליכוד ישקע בבחירות פנימיות, עתירות תלונות הדדיות, לפיד כבר יוריד אותם לאזור חד ספרתי. הוא יעלה
41.	נתניהו לא שרד במקרה במשרד ראש הממשלה: הוא אלוף העולם בזיהוי איומים פוליטיים, עד כדי כך שלפעמים הוא מגלה אותם היכן שהם אינם. אבל במקרה של לפיד נראה שנתניהו שוגה דווקא בהערכת חסר. ב-2013 הליכוד התעלם מ"יש עתיד" רק כדי לגלות ביום הבחירות שהיא צמחה ל-19 מנדטים, שליש מהם מצביעי ימין. ב-2015 נתניהו והרצוג לא טרחו כמעט לגבות מלפיד מחיר פוליטי על כהונתו הכושלת כשר אוצר, והוא, במקום להימחק מהמפה, הפתיע – אפילו הדהים – עם 11 מנדטים.
42.	האם נתניהו שוב ממעיט בערכו של לפיד? חוץ מכמה עקיצות מילוליות, הליכוד נמנע בינתיים מללכת על הראש של יו"ר יש עתיד, ולא שאין במה לתקוף אותו. תחקירני ראש הממשלה כבר עברו על כל טוריו של לפיד ב"מעריב" ו"ידיעות אחרונות" ואיתרו התבטאויות שמאלניות נפיצות, אבל כדי לזכות הפעם בבחירות הם יזדקקו ליותר מגזרי עיתון ישנים. יש עתיד נהנית מיתרון משמעותי
43.	גם ללפיד זה יהיה קמפיין שונה. את שני הישגיו הוא רשם בקמפיין חכם, חיובי, שעבר מתחת לרדאר. איש לא תקף אותו, וכששניים רבו (נתניהו-בנט ב-2013, נתניהו-הרצוג ב-2015) הוא לקח. הפעם הוא יהיה אחד משני הניצים. ואיזו מלחמה מרהיבה זו תהיה.
44.	קודם כל לפיד: כקמפיינר מיומן מאוד, השני הכי טוב במדינה, 25 המנדטים שיש לו בסקרים הם רק נקודת המוצא. שוגה מי שחושב שהמצביעים רק חונים אצלו אבל יעופו למקום אחר. מי בדיוק מכל הגנרלים והשמות הנוצצים יטרח להקים מפלגה מאפס, על כל הטרדות ומלחמות האגו וחוגי הבית, כשלפיד מציע לו מקום גבוה ותפקיד בכיר? גבי אשכנזי, שמבהלת פרשת הרפז עוד לא מעז להתראיין? אולי אהוד ברק עם אחוזי התמיכה התת-רצפתיים? או שמא משה יעלון, שהוא ואחוז החסימה כבר לא?
45.	לכן, 25 המנדטים של לפיד נראים לא כתקרת הזכוכית אלא כרצפה. ביום הבוחר, כל המקטרים משמאל על לפיד תואם-נתניהו ממילא ירוצו לזרועותיו כשניחוח המהפך יעלה באפם. לכן, מי שמצפה לקמפיין שלילי חזק נגד נתניהו צפוי להתאכזב. צפו לסיסמא ורדרדה בנוסח "רוצים שיהיה כאן טוב יותר". שפע המקומות הפנויים יאפשר לו לקנות במחיר גבוה כמעט כל מפלגת מרכז שירצה. כחלון? יעלון? אולי גנרל-שניים? שני המרכיבים האלה, איחוד ואלטרנטיבה לנתניהו, הביאו להרצוג האפור 24 מנדטים. לפיד לא יסתפק, ולא יוכל להסתפק, בפחות משלושים.
46.	כדורי הבדולח אזלו ולכן קשה לחזות את העתיד, אבל נתוני היסוד חוזים תמונת מצב מורכבת מאוד בבחירות הבאות. גוש הימין שמונה היום 67 מנדטים (או קרוב ל-70 אם לוקחים בחשבון את הקולות שבזבז אלי ישי) מתכווץ משמעותית, עד כדי סכנה ליצירת גוש חוסם נגדי. מצד שני, הגוש החוסם נגד נתניהו הוא לא הקואליציה של לפיד: הרשימה המשותפת מחוץ לגדר ומרצ פסולת חיתון. לכן, גם בהנחה הסבירה למדי שיש עתיד תהיה הרשימה הגדולה בהפרש ניכר, היא עדיין תזדקק לא רק לליברמן, כחלון ויעלון אלא גם לליכוד המוכה או לבנט כדי להקים ממשלה. זאת אומרת, ללפיד יש אפשרות ריאלית לגרום לנתניהו להפסיד, אבל הוא עדיין רחוק מאוד מלנצח.
נתניהו
מנין שואבים תומכיו ודובריו של נתניהו בתקשורת – הגבול ביניהם מיטשטש לאחרונה – אושר כה גדול מאז חמישי האחרון, עת בוצע הקונטרול Z היקר ביותר בהיסטוריה של ראשי הממשלה בישראל? מה בדיוק יצא לימין או למדינה מהמהלך הכוחני האחרון? תקשורת ימנית יותר? עיתונות טובה יותר? קול צלול יותר למחנה הלאומי או לפריפריה?
גם כן הישג: אחרי שתי קדנציות, במאמץ כביר ומיליארד ורבע ש"ח (ובספרות: 1,250,000,000 ₪), הצליח נתניהו לחזור בדיוק לאותה נקודה: שידור ציבורי עבש ומסורבל שאיש אינו טורח לראות. מה יש כאן לחגוג בדיוק? גם אם נניח שהתאגיד מוטה לשמאל, מה בדיוק מחכה לנו ברשות השידור הישנה? זמביש ואריה אלדד מגישים את יומן הבוקר? רשת ג' בהנהלת מירי רגב? כמה עוד אפשר לסמא את עינינו לפני שנבין שנתניהו רוצה להמשיך להצטייר כאנדרדוג ופשוט לא מעוניין בתקשורת ימנית עצמאית? אכתוב זאת באותיות מודגשות ובפסקה נפרדת כדי שיהיה ברור:
בנימין נתניהו מעדיף תכנית של השמאל על פני קלמן ליבסקינד.
 
התקשורת
נסעתי בצהריים והאזנתי לתכנית רדיו שעסקה במשבר התאגיד. לאחר מונולוג ארמגדוני על מצב הדמוקרטיה, המרואיין הראשון היה השופט מצא, שהבהיר שישראל בדרך להיות טורקיה. אחריו עלתה עורכת דין שהגישה בג"צ נגד ראש הממשלה ופעולותיו בנושא התקשורת. הודו לה, ופנו למתן חודורוב, כתב שגם דיווח על משבר התאגיד וגם נאם בהפגנה של עובדי התאגיד נגד ראש הממשלה. סיימו איתו, ואז לאיזון שוחחו עם שאול אמסטרדמסקי, ממפוטרי התאגיד שנכנס בראש הממשלה. דוגמא למונולוג מייצג:
ש: "כמה יעלה לנו הטירוף הזה?"
ת: "הפסיכוזה הזו תעלה לנו עשרות מיליונים".
וככה תכנית אחרי תכנית, מהדורה אחרי מהדורה. אם ככה הייתה נראית טורקיה, ארדואן היה עובר עכשיו אקספרס של חצות בכלא באיזמיר.
במשך שבוע המשופשפים שבפרשנים לא טרחו לתהות אם לא היה מניע פוליטי ברור בעיתוי ההודעות על מינויין של גאולה אבן-סער וג'ודי ניר-מוזס-שלום למגישות בשידור הציבורי. עשרות כתבים שעוסקים בצדק בניגודי עניינים מקוממים בשירות הציבורי לא חשבו שיש בעיית ניגוד עניינים בעיסוק האובססיבי שלהם במקום שאיתו ניהלו משא ומתן, או בעובדה שהם דיווחו על הפגנה ואז לקחו מונית כדי להשתתף בה. מנין צצה ההנחה שהציבור מטומטם?
חד צדדיות בוטה מהסוג הנ"ל, במשך שנים ובכל אולפן ועמוד בעיתון, היא בדיוק מה שאפשר לנתניהו לעשות ככל העולה על רוחו בתאגיד בעוד הציבור מבליע פיהוק בצד. אכתוב את זה באותיות מודגשות ובפסקה נפרדת:
רבים מאלה שקוראים עכשיו לפעול למען התקשורת החופשית עשו הכל כדי שרק קולם יישמע. 
עם הטייה כזו וזעקות שוד ושבר כאלה כבר שמונה שנים ויום ברצף מאז בחירתו מחדש של נתניהו, איש לא מתרגש כאשר באמת מתרחשת עוולה שיש למחות עליה. העימות המתמשך בין שני הצדדים הניצים מאפשר לשמר מצב מקולקל שבו כולם מפסידים, חוץ מכמה עיתונאים ונתניהו, כל אחד מהם נתפס כקדוש מעונה בידי מחנהו.
 
המסקנה
כששאלו את מנחם בגין ז"ל בעד מי ישראל במלחמת איראן עיראק הוא השיב: "איחלתי לשני הצדדים בהצלחה". במלחמה המוטרפת בין נתניהו והתקשורת איחלתי לשני הצדדים כישלון 
שמונה נקודות שיקבעו אם נתניהו יישאר ראש הממשלה גם אחרי החקירה
"מתנות לפוליטיקאים זה דבר מורכב": הסרט עם ריצ'רד גיר שחזה את תיק 1000
אין צדיקים במאבק על ירושלים
זריקת מרצ: המהלך האמיץ של גלאון
תחקיר: הון-שלטון-דאון-קרון – ניגודי העניינים של יאיר שמיר
המניפולציה של אלשיך והמצוקה של נתניהו
על הקשר בין החביתה של בן גוריון והשקשוקה של מוזס ונתניהו
חמש הערות על פרשת מוזס-נתניהו
האקדח והמעשן: נתניהו שוקע בבוץ
מסע אל תום ה-1000: האם נתניהו בסוף יפיל את עצמו?
אז מה קרה אתמול בחקירת נתניהו?
4 חוקרים השתתפו אתמול בחקירתו של בנימין נתניהו שנמשכה 3 שעות.
רק הם ונתניהו יודעים מה נאמר שם, אבל ההתרשמות כרגע, נכון לתום החקירה הראשונה, היא שנתניהו לא הופתע משאלות החוקרים.
המשמעות היא כנראה שהויכוח עד עכשיו איננו כל כך על עובדות כמו על פרשנות: אין ויכוח אם מתנה ניתנה וממי אבל יש אם היא לגיטימית ומותרת כמו שיטען נתניהו או אסורה כפי שחושדים במשטרה. נתניהו היה מתוח מאוד לפני החקירה הראשונה, אבל עושה רושם שהגיע אליה מוכן.
נתניהו לא עומת אתמול בחקירתו עם מה שנחשב ל״פרשה הגדולה״, אותו אירוע מסתורי שאיננו יודעים דבר לגביו. כדאי לשים לב שבהודעת היועמ״ש, באופן מסתורי, יש התייחסות רק לפרשת טובות ההנאה ולא לפרשה השניה. האפשרות הפחות סבירה היא שאין חקירה שניה; הסבירה יותר – שהיועץ מסתיר אותה בצללים כדי לא לחשוף אותה לפני שנתניהו ייחקר עליה.
החקירה הבאה כבר נקבעה והיא תיערך בשעות הבוקר, ולא תסתיים בשעות הלילה המאוחרות. אחריה יהיה כנראה יותר מידע. וברקע כדאי לזכור את המשפט המרכזי מהודעת היועמ״ש: ״התגבשה תשתית ראייתית לחקירתו באזהרה של ראש הממשלה״. כרגע, אם להשתמש במשל משולב מתחום הכדורסל והכדורגל, אנחנו עוד ברבע הראשון, ובשלב הגישושים.
הוא ניצח את נשיא ארצות הברית הביס את השמאל, מחץ את האליטות, איפס את התקשורת, ושלח הביתה את כל יריביו בליכוד. זה יהיה כמעט טראגי, או יותר מאירוני, אם יתברר שהיחיד שיצליח בסוף לחסל את נתניהו יהיה הוא עצמו.
שני אנשים, קרובים מאוד לנתניהו, נשאלו השבוע אם ייתכן שהזהיר בראשי הממשלה, אולי אפילו הפרנואיד שלהם, איבד את חוש הזהירות המפורסם שלו וחצה את הגבול מאפור לשחור. הפער בין שתי התשובות מאלף.
אומר הראשון, איש ציבור: משהו עבר עליו מאז הניצחון המזהיר ב-2015. הוא השתכנע סופית שהוא יכול הכל לבד, שאין משוגה שלו שלא יצליח להעביר: מפכ"ל, יועץ, מתווה גז, הרכב קואליציוני, נשיא אמריקני. הבקשות שלו הפכו לדרישות והלחצים לאיומים. הוא השתכנע שמה שהוא רוצה, הוא מקבל. גם אם לא תמיד מותר לקבל את זה.
אומר השני, מה פתאום. נתניהו זהיר ופחדן בכל הנוגע להסתבכויות פליליות. מי שנכווה בבר-און חברון ובפרשת ההובלות לא יסתכן באובדן השלטון על שטויות. הוא יילך עד הקצה, כי זו דרכם של ראשי ממשלה, אבל לא יחצה אותו.
אם להאמין לפרסומים, בנימין נתניהו ניצב עכשיו מול האיום הפוליטי החמור ביותר על המשך שלטונו מאז שובו ב-2009.
אם החשדות נגדו אכן דרמטיים, ואם יבשילו לכתב אישום, ייקלע נתניהו לחודשים ארוכים של ניקור בכבדו. בכירי שריו -שהם ברובם גם בכירי אויביו – הציצו מהחלון השבוע ולראשונה יכלו לראות בקצה האופק אפשרות לסיום שלטונו. בשנתיים מאז הבחירות נתניהו לא רק שלט במערכת הפוליטית ללא מצרים, אלא גם בסדר היום הלאומי: כשהוא החליט לדבר על איראן דיברו על איראן; כשתדרך עיתונאים, דיברו על התדרוכים. חקירה פלילית הופכת אותו מיוזם למגיב. היא מחלישה אותו מבית ומחוץ. זה קרה לשרון ולאולמרט ולברק וגם לו עצמו.
זו כנראה הסיבה שהחוק נדיב בהרבה כלפי ראש ממשלה נחקר מאשר הפוליטיקאים. לפי החוק, הדחת ראש הממשלה מתחייבת רק אם יורשע בשתי ערכאות. אם זו הייתה הנורמה בפרשת אולמרט הוא לא היה נאלץ להתפטר בבושת פנים ב-2008 אלא יכול חוקית לכהן כראש הממשלה עד דחיית ערעורו בעליון בפרשת טלנסקי, בינואר 2016 (!). אבל לשרים יש הרבה פחות סבלנות מאשר לחוק היבש, והם כבר דאגו להדיח אותו עוד בשלב העדות המוקדמת.
נתניהו איננו אולמרט, או למצער עדיין לא אולמרט: בניגוד לקודמו יש לו תמיכה רחבה בציבור, קואליציה יציבה ומפלגה שהוא שולט בה ביד רמה. ב-2008 היה אהוד ברק ששלח אותו הביתה באולטימטום ציבורי משפיל. מי בממשלה הזו יגיד לנתניהו "עד כאן"? דרעי וליברמן עם הרשעותיהם? בנט, שיחשוש מזעמו של הימין? אולי נאווה בוקר ודוד ביטן?
לנתניהו יהיה גם הפיתוי לשמוע לעצת עצמו ו"להיות טראמפ". מה יקרה אם ראש הממשלה אכן יסתבך קשות אבל יתעקש להמשיך לכהן כראש ממשלה בעודו מבקר פעם בשבועיים בבית המשפט כנאשם? זה נשמע בלתי נתפס, כמו הרבה דברים בעידן טרום טראמפ. כמנהיג הימין, הוא יתקשה לטעון לרדיפה נגד מפכ"ל מתנחל לשעבר ויועץ משפטי דתי-לאומי, שניהם מינויים תוצרת ממשלתו שלו. בכירי הליכוד העניקו לו השבוע גיבוי נחרץ כלפי חוץ, בעודם מחשבים בחדרים סגורים את מהלכיהם הבאים.
ראש הממשלה האחרון שנשלח הביתה על ידי הבוחר הישראלי היה אהוד ברק, בשנת 2001. מאז, הם עוזבים את הבית בבלפור רק בכורח נסיבות בריאותיות (שרון) או פליליות (אולמרט ואולי בעתיד גם נתניהו). יש משהו לא נוח בצורך הישראלי להזדקק ליועץ המשפטי לממשלה כדי לחולל מהפך.
 
ניסיון העבר מלמד שפוליטיקאים בכירים, בוודאי ראשי ממשלה, מועמדים לדין ומורשעים רק כאשר יש נגדם ראיית ברזל: חפץ שאפשר למשש, הקלטה מפלילה שאפשר לשמוע, מייל מרשיע שאפשר לקרוא. כך היה עם דרעי והשוחד, הירשזון והמעטפות, אולמרט והקלטות שולה. מנגד, כמעט בכל פעם שהפללת הפוליטיקאי הייתה תלויה בצורך להסתמך על ראיות נסיבתיות או להעריך מה היה היסוד הנפשי שלו, הוא יצא בלא פגע.
היועץ המשפטי מזוז חילץ את שרון מפרשת שוחד מסמרת שיער, כי לא הייתה ראיה ישירה שקשרה אותו לסכומי העתק שקיבל בנו מדודי אפל. היועץ המשפטי וינשטיין סגר את התיק נגד ליברמן כי לא הצליח (או לא רצה להצליח) לבסס קשר בין החברות לבין ליברמן.
לכן, אם התיק הפלילי יישאר בסוף בפער הפרשנות, בלי ראייה מפלילה מטלטלת, מנדלבליט, כמו קודמיו, יתקשה מאוד להעמיד אותו לדין. החלטה לשפוט ראש ממשלה היא לא רק האירוע המשפטי מהגדולים בתולדות המדינה, היא גם אירוע פוליטי וחוקתי. לפיכך יש אולי צער, אבל אין פלא שיש מתאם הדוק בין מידת הפופולריות של ראש הממשלה ומצבו המשפטי. שופט ביהמ"ש העליון מישאל חשין אמר זאת בהתבטאות חריגה ב-2006: "באותו זמן כל העם רצה ששרון לא יעמוד לדין, בגלל שהיתה תוכנית ההתנתקות. ואם שרון היה עומד לדין לא הייתה התנתקות". האם זה מקרה שכל חקירות המשטרה נגד אולמרט, תשע במספר, הותנעו כולן רק אחרי כשלון מלחמת לבנון השנייה?
ועוד שלוש הערות על החקירה
1.	אהוד אולמרט הורשע כי בבית המשפט התברר שבכסף המזומן מטלנסקי הוא רכש סיגרים. נתניהו קיבל כנראה סיגרים ישירות מהטלנסקים שלו. מה ההבדל, בעצם? עורך דינו, יעקב וינרוט, משוכנע שיש לו הסבר מצוין. למשל זה: החוק אוסר על עובדי ציבור לקבל מתנות, טען נתניהו בחקירה בעצת פרקליטו, אבל את המתנות הוא לא קיבל כעובד ציבור אלא כחבר. תהיתי השבוע באוזני וינרוט על סוד הידידות המופלאה בין פוליטיקאים למיליארדרים. הסכמנו שהוא זהה לסוד היחסים הרומנטיים שנרקמים דווקא בין כדורגלנים ודוגמניות.
2.	על הרזולוציה שאליה הגיע היועץ בקיץ האחרון יכולה ללמד פרשת החשד לזיוף הפריימריז בליכוד ב-2008. כדי לדעת שנתניהו חף מפשע לא צריך לבצע חיקורי דין ולזמן עדים, מספיק לשחזר את הכישלון המחפיר שלו בעיצוב אותה רשימה. ליו"ר האופוזיציה דאז היו שתי מטרות מרכזיות ערב הפריימריז: הראשונה, להוסיף עולים מרוסיה לרשימה כדי למשוך אליו את מצביעי ישראל ביתנו"; השנייה: להציג ליכוד מתון, נטול פייגלין. ובכן, להלן התוצאות: במאבק למשבצת העולה שנתניהו הוסיף בעמל רב זכה דווקא עולה מאתיופיה, והניסיון להתמתנות הליכוד נכשל עם אור ראשון, כשהתחוור שמשה פייגלין זכה במקום ברשימה הארצית. אגב, אחד היועצים הקרובים שדחף את נתניהו להפוך את הרשימה ימנית פחות בניגוד להיגיון הפוליטי היה אחד בשם יניב. אלדד יניב.
קשה כספחת
צרות של עשירים גם הן צרות, בטח לאדם כמו נתניהו שהגריל בלוטו נשיא כמו דונלד טראמפ, אפילו בלי למלא כרטיס. ולצרה שלו יש שם: מעלה אדומים.
הצעת החוק לסיפוח העיר לתחומי ישראל היא המהלך הימני המשמעותי ביותר מאז סיפוח רמת הגולן, שהחורף מלאו לו 35 שנה. כדאי לראות אותו בהקשר הרחב יותר: הימין הישראלי עובר ממגננה ארוכת שנים למתקפה. לאורך הדור האחרון היה זה השמאל ששתל רעיונות בדעת הקהל, והימין יצא לקרבות בלימה מבוהלים, לפעמים מוצלחים יותר ולפעמים פחות: מתכנית אלון, דרך האוטונומיה, הרשות הפלסטינית, המדינה הפלסטינית, יוזמת ז'נבה והנסיגה החד-צדדית, מהלך שנהגה במפלגת העבודה ואומץ על ידי שרון. יצחק שמיר, למשל, נערץ על הימין לא כי היה חלוץ מרכזי, אלא כי היה בלם מצטיין.
זה השתנה. חוק ההסדרה החל בתור מהלך בלימה טקטי לעתירות של ארגוני שמאל אבל עם האוכל והתקדים בא התיאבון. יוזמת הסיפוח, שהתגלגלה על ידי בנט כבר ב-2013 ונהגתה בידי בכירים בליכוד כמו אלקין ולוין בקדנציות קודמות, הפכה מרעיון להצעת חוק עם המהלך לסיפוח מעלה אדומים. הבחירה בעיר לא הייתה מקרית: זו ההתנחלות היחידה שנשארת בידי ישראל בכל מתווה, אפילו ביוזמת ז'נבה; זו עיר בקונצנזוס ישראלי כמעט מלא; היא קטנה מספיק כדי שמסיפוחה לא ישתמע ויתור ישראלי על שאר השטח; ולא פחות חשוב: זה מעוז ליכוד, מונהג בידי ראש עיר ליכודניק.
כפי שהתברר בחוק ההסדרה, הבית היהודי יכול להתניע מהלכים, אבל כדי להגיע ליעד צריך את הדלק של הליכוד. החוק עבר לא בגלל שנתניהו חשש להתעמת עם בנט, אלא בגלל שלא יכול היה ללכת חזיתית מול מפלגתו שלו. כשצחי הנגבי הוא היחיד בליכוד שמעז להתנגד בקול לסיפוח כזה, לא קשה לנחש שמפלגת השלטון – או לפחות רובה המכריע – לא יוכלו להתנגד למהלך.
מי שהאזין השבוע לנפתלי בנט, בין רעשי החקירות, מודיע שיקדם את הסיפוח, יכול היה לזהות את המהומה הפוליטית של החודש הבא. יו"ר הבית היהודי אוהב לבשל את המשברים שלו בישול איטי וארוך. החילופים בבית הלבן, התמיכה הגוברת בליכוד וגם הרהורי הסיפוח של א.ב. יהושע מעלים אפשרות שהפעם, אולי, זה לא מהלך סרק.
 
רוכבים על הנמר
בניגוד למוסכמה שנשמעה השבוע, לא הפוליטיקאים הובילו את אלאור אזריה אל גורלו המשפטי המר. לא הם שהתסיסו את השטח וגררו את החובש מחברון לקו הגנה בעייתי. זה היה השטח שקם עליהם.
תזכורת קצרה: ביום חמישי בבוקר ירה אזריה במחבל. עברו 24 שעות – נצח במונחים ויראליים – עד שהפוליטיקאי הראשון, נפתלי בנט, טען שנעשה לו משפט שדה. עברו עוד 96 שעות עד שהחל התמרון של נתניהו, מגינוי חריף לאלאור ועד הטלפון לבבי לאביו.
מי שמצייר את נבחרינו בימין כחבורת חלילנים מהמלין אולי מבקש לגנות אותם, אבל למעשה עושה איתם חסד. הם לא יצרו את הנמר הזה, אלא ניסו לקפוץ על גבו, באיחור רב.
הזעקה בעד אזריה, חריגה בממדיה ובהיקפיה, נולדה לגמרי מלמטה, מהטלפונים החכמים ומהמחשבים בבית. היא תפסה כמעט את כל המערכת הפוליטית באופסייד. שבעים אחוז מהציבור הישראלי, שזה כל הימין, יש עתיד והמחנ"צ, סבורים שלא היה מקום לשפוט את אזריה. ארבעים אחוז ממנו, שווה ערך לליכוד, הבית היהודי וכחלון, חושבים שאזריה צריך היה לירות במחבל לכתחילה. הם הבעיה האמיתית של צה"ל, לא כמה פוסטים של מירי רגב ודוד ביטן.
הבית היהודי לא חיכה יותר מרבע שעה לאחר גזר הדין עד שקרא לשר הביטחון בלשון מעודנת "להפסיק עם הבירבורים ולחון את אלאור". זה היה ניסיון לגבות מליברמן החזר מלא, פלוס ריבית והצמדה, על כל הפופולריות שגרף בזכות ביקוריו הקולניים במשפט החייל היורה והביאה אותו במאי האחרון אל לשכת שר הביטחון.היה כאן גם תסכול: בנט, לא ליברמן, נחשב כמחובר לציבור הימני ברשתות החברתיות. הוא גם היה הראשון שזיהה, עוד לפני ליברמן. אבל דווקא האחרון, עם פחות מנדטים, ממעמקי האופוזיציה, הלך על המסר בכל הכוח, וזכה בכל הקופה.
בניגוד לנבואות השחורות, פרשת אזריה לא תמוטט את האמון הציבורי בצה"ל ולא תהפוך את הרמטכ"ל לאויב העם. מתישהו בחודשים הקרובים יצטרך רב אלוף איזנקוט להעניק הקלה בעונש לסמל אזריה, לאחל לחייל ולהניח את הפרשה העגומה במקום שהיא ראויה לו: ארכיון בית הדין הצבאי.
הידיעה על פגישות חשאיות, אולי פליליות, בין ראש הממשלה למו"ל ידיעות אחרונות, שיגרה גלי הלם במערכת הפוליטית. אבל כמו בפרשת הסיגרים, זה היה הלם טקטי, לא הפתעה אסטרטגית. אם המלחמה היא המשך המו"מ באמצעים אחרים, הרי שבין נוני לביבי התנהל וואחד מו"מ. במשך שנים ארוכות, עד הפוסט המפורסם בתחילת פברואר 2015, נמנע נתניהו מלנקוב בשמו של מוזס כאויבו המרכזי. היה נהוג לחשוב שהסיבה היא רתיעה מעימות חזיתי. מסתבר שהמניע היה אחר: את נשק יום הדין הוא הוציא מהמחסנים רק לאחר שכשלו כל נסיונות המו"מ הארוך שהתנהל בחורף ההוא, רובו בארבע עיניים וחלקו מוקלט.
משונה במיוחד לחשוב שהאובססיה ארוכת השנים ביחסי נתניהו ומוזס הובילה את שניהם מרחק קצר מישיבה משותפת על ספסל נאשמים אחד. נתניהו תמיד חשש מהקלטות, אבל בסוף ההקלטה שהוא ביצע מכיס חליפתו סיבכה אותו; הוא תמיד חשש שהתקשורת תפיל אותו, כל כך חשש שאולי דחף לכך בעצמו.
ובכל זאת, משהו עדיין לא מסתדר: נתניהו בדרך כלל אוהב להיות זה שמקבל סחורה במטבע קשה ומשלם במילים מעורפלות, לא להפך. מה ההיגיון בסגירת עיתון אוהד שכבר עובד לטובת עיתון עוין שמבטיח לשנות את עורו? מדוע שיוותר על ציפור אחת ביד כדי לקבל חצי ציפור על העץ הכי גבוה במדינה? ומדוע שינהל לשם כך משא ומתן קולני, ארוך, לילי, עם בכיר אויביו, כשרק ימים לפני כן, בסערת נפש, הפטיר במליאת הכנסת "בושה, בושה", למראה לוח התוצאות. ועוד תהיה: למה בנימין נתניהו הפקיר את ההקלטה במחשבו של ארי הרו, ולא בבית ברחוב בלפור, חסין מחיפוש משטרתי?
שמונה חודשים חלפו מהרגע שבו הונחה על שולחן הכנסת הצעת החוק של איתן כבל "להגנת העיתונות המודפסת", נתמכת בידי איילת שקד, אלעזר שטרן, אילן גילאון ושלל ח"כים אחרים, ועד שהיא אושרה במליאת הכנסת. היועץ המשפטי לממשלה בוודאי מודע היטב לאירוניה: אם יחליט שיחסי קח תן בחיכוך גבוה בין פוליטיקאי למו"ל הם פליליים, יהיה משונה מאוד להתחיל דווקא מהפוליטיקאי והמו"ל שמעולם לא נתנו זה לזה דבר ולא קיבלו זה מזה דבר. לא היה עוין ל"ידיעות אחרונות" מנתניהו, ולא היה כלי תקשורת עוין לנתניהו מ"ידיעות אחרונות".
אם היועץ המשפטי לממשלה יחליט שסיקור מפרגן תמורת תמיכה בחוקים הוא עבירה פלילית, הוא יצטרך לבדוק הכל, מההתחלה: האם יוזמי החוק קיבלו סיקור אוהד בידיעות אחרונות בתמורה לתמיכתם? מה קיבלו הח"כים שהצביעו בעד? האם הופעלו לחצים נגדיים מ"ישראל היום"? למה קידמה שרת המשפטים דאז ציפי לבני את החוק למרות חוות דעת מנוגדת של היועץ המשפטי לממשלה? מנדלבליט עלה על זירת מטענים, ולפי הידוע הוא עדיין לא נלהב להמשיך ולפסוע בה לאורך זמן.
בניגוד לרושם החיצוני, נתניהו די מתוח בימים אלה. עורכי דינו פקדו את משרדו השבוע כמעט מדי יום. אין לו מותרות להתמקד רק בהליך הפלילי, כי גם הוא מתחיל לשמוע את הרחש החשוד מהקואליציה והליכוד. שר בכיר החל השבוע לגשש באופן כאילו-אגבי עם מפלגות אחרות בקואליציה אם יתמכו בו כראש ממשלה זמני במקרה שנתניהו יפרוש.
עוד חזון למועד: ההנחה היא שאיש מבכירי הליכוד והקואליציה לא יעז לקרוא לנתניהו לפרוש לפני שתושלם החקירה, ויגובשו מסקנות היועמ"ש, ויתקיים השימוע, ותיפול ההחלטה הסופית. זה יביא אותנו כנראה לסוף 2017, או תחילת 2018. גם בהנחה שיהיה כתב אישום, ונתניהו יילך או יולך הביתה, האירוע הפוליטי כבר יתכנס למערכת בחירות ולא לתמרונים טקטיים בתוך הכנסת. ובמילים אחרות: אם מישהו מהליכוד יחליף את נתניהו, הוא יצטרך לזכות באמונם של 130,000 מתפקדים, ולא רק לקמבן רוב מקרי בקואליציה.
מעמדו של נתניהו נחלש. יעידו על כך, באופן אבסורדי, ההופעות הבוטחות בראשון בממשלה, בשני בסיעה, בשלישי בפיקוד מרכז וברביעי במזכירות הליכוד. בקואליציה רווחת ההערכה שגברו הסיכויים לנפילתו: אם החקירה לא תחסל אותו פלילית, היא תחליש אותו ציבורית ותביא אותו לבחירות הבאות במצב קשה. בכירי הליכוד תוהים עכשיו בינם לבין עצמם מתי יהיה הרגע שייאלצו בכל זאת להשמיע קול. כל אחד מהם מסתכל ימינה ושמאלה ומקווה עדיין שמישהו אחר יעשה עבורו את העבודה כפוית הטובה.
אופי
לפעמים סיגר
בחודש שעבר, עוד לפני שנודע מהי פרשה 1000, נכתב כאן שנתניהו הפסיק לפתע לעשן סיגרים. פתאום האנקדוטה הזו נראית פחות אנקדוטלית: האם החבר מילצ'ן קטע את המשלוחים אחרי שנקרא למשטרה ונתניהו לא רוצה לשלם עליהם בעצמו? או שאולי הוא ידע כבר שייקרא למשטרה ורצה לומר לחוקרים שנושא הסיגרים כבר מאחוריו? או שלפעמים סיגר הוא רק סיגר?
קופסת הקוהיבה סיגלו 5, 25 סיגרים תוכנה, מונחת כבר שנים על שולחן חדר העבודה בבית ברחוב בלפור. אל אותו שולחן נקרא בתדירות של אחת לשבוע, לפעמים יותר, היועץ המשפטי לממשלה. כמה אירוני לחשוב שבשליחותו של מנדלבליט הפכו שוטרי יאח"ה כל אבן ומשכו כל קצה חוט, אבל האקדח המעשן, מעשן ממש, ניצב מול עיניו כל הזמן הזה.
יאמר נתניהו: מי שמקבל שוחד לא מציג אותו לראווה מול כל באי מעון ראש הממשלה, זו ההוכחה הסמלית שמדובר במתנה חוקית. יאמרו מתנגדיו: זו דווקא הראיה שנתניהו כבר איבד את היכולת להבחין מה אסור ומה מותר.
לפני עשרים שנה רעשה הארץ מפרסום (שהיה, אגב, ב"ידיעות אחרונות"): ראש הממשלה הצעיר נתניהו נוהג לעשן סיגרים על חשבון המדינה בסכום של כמה מאות שקלים בשבוע. פרצה סערה ציבורית, ובסיומה נתניהו קיבל החלטה: לא להפסיק לעשן, אלא להפסיק להצטלם מעשן. יום אחד לפני כעשור נקראתי למשרדו האופוזיציוני. אפשר לסמוך עליו, שאל נתניהו את דוברו דאז, אופיר אקוניס. כן, השיב אקוניס בחשש מסוים. נתניהו הושיט את ידו אל המגירה, אבל במקום מסמכים סודיים על התקיפה באיראן שלף משם סיגר עבה. מאז, ולא רק איתו, חשבתי איזה מזל שבניגוד לתחזיות טרם הומצאה טלויזיה מפזרת ריחות. אחרת, מדי ערב, בכל דיווח על שר הביטחון, ראש הממשלה או הטוען לכתר, סלוני ישראל היו מתמלאים בטבעות עשן.
סיגר הוא לא רק סיגר, הוא דימוי.
כשהעיתונאי יאיר לפיד הודיע יום בהיר אחד על החלטתו להפסיק לעשן סיגרים ולשתות ויסקי כדי להתחבר לעם, היה ברור שנפלה אצלו ההחלטה לנטוש את אולפן שישי ולהתמודד לכנסת (מה שאכן אירע כעבור שלושה חודשים).
כשראש השב"כ יובל דיסקין ביקש להבהיר לציבור את חוסר האחריות המשווע שגילו לדעתו נתניהו וברק בכוונתם לתקוף את איראן הוא סיפר שהדיונים התנהלו בעוד השניים לוגמים ויסקי ומעשנים סיגרים יקרים.
כשמפלגת העבודה של עמיר פרץ ניסתה להפוך את בחירות 2006 ממדיניות לחברתיות, היא שחררה תשדיר: ראו בה את אולמרט ונתניהו, ואז סיגר קוהיבה נשרף לאיטו. "קופסת סיגרים עולה 2971 שקלים, שכר המינימום – 3335 שקל. אולמרטניהו, עם יד על הסיגר, באמת אפשר לחיות מהכסף הזה?". שנים אחר כך, יביאו הסיגרים שקיבל מטלנסקי להרשעת אולמרט ואלה שנתניהו קיבל ממילצ'ן להסתבכות פלילית שסופה רחוק.
מה מושך את הפוליטיקאים בחבלי קסם למוצר המתכלה והמזיק פוליטית הזה? אולי העובדה שחלקם מתקשה להתמודד עם הפער הבלתי נתפס בין הסביבה הטייקונית שבה הם חיים למשכורת הבינונית מאוד שאותה הם מכניסים הביתה. שר בכיר מקבל החלטות במיליארדים אבל מביא הביתה בערך 19 אלף שקל נטו. ראש ממשלה משלם מס רצחני על הרכב הצמוד, המשוריין, ומן הסתם לא יכול לתת לבן שלו לנהוג עליו בסופי שבוע, בעודו מדמיין את מאות אלפי הדולרים שיכול היה לעשות בחוץ בשעה של הרצאה. יש מי שמנסה לסגור על הפער הזה באורח חיים אלפיוני: טיסות יוקרה לחו"ל, ארוחות, סיגרים. כשמקורות המימון אלפיוניים גם הם, המשטרה נכנסת לתמונה.
לאורך כל החורף טבעת החקירות הלכה והתהדקה על ראש הממשלה. הטבות כספיות גדולות מאלי הון עמדו במרכז הפרשה. בנו נכנס ויצא מחדרי חקירות, בן משפחה אחר הלך והסתבך. החוקרים פקדו את מעון ראש הממשלה פעם, ועוד פעם, ועוד אחת, ובליכוד כבר החלו להיערך לקרב הירושה. בפרקליטות התגבש קונצנזוס שיש די ראיות כדי להעמיד לדין. היועץ המשפטי הטרי לממשלה, שנתפס חלש ולא מנוסה, הסתגר בחדרו עם מסמכיו, ומדינה שלמה עצרה את נשימתה.
זה היה ב-2004, וראש הממשלה היה אריאל שרון. הפרשה ההיא הסתיימה בהחלטה מהדהדת של מני מזוז לסגור את תיק האי היווני נגד שרון, בניגוד מוחלט להמלצתה של פרקליטת המדינה עדנה ארבל. שווה להתעכב על המחלוקת ההיא, כי היא עשויה לחזור אלינו בגדול באביב הקרוב, ועם ראש ממשלה אחר.
הפרקליטה ארבל, יחד עם שבעה בכירים, תמכו בהעמדתו לדין של שרון, מפני שבחוק כתוב שאדם יועמד לדין אם יש "אפשרות סבירה להרשעה". לא ודאות, או ודאות קרובה, אלא אפשרות סבירה. ארבל ראתה מולה סיפור סבוך, והחליטה שאם יש ספק אז אין ספק – כתב אישום.
היועץ מזוז חשב הפוך. בחוות דעת חריפה במיוחד נגד ארבל הוא כתב למעשה שיועץ צריך להגיש כתב אישום נגד כל אדם, גם ראש ממשלה, רק אם הוא מעריך שהאירוע יסתיים בהרשעה. "תוצאותיו של ההליך הפלילי, גם אם אינו מסתיים בהרשעה, גורליות מכדי שייעשה "ניסוי" בהגשת כתב אישום".
יש יותר מחשד סביר שהעמדה המנוגדת נובעת גם מהוותק. ארבל שכבר עמדה על סף מינוי לבית המשפט העליון לא סיכנה את עצמה או את מעמדה, והעדיפה שחשדות כבדים נגד ראש ממשלה לא יישלכו לארכיב המשטרה. מזוז הטרי ידע שזיכוי מהדהד של ראש ממשלה בבית משפט יהיה הדבר היחיד שמישהו יזכור מתקופתו כיועץ. הראיה לכך היא מזוז עצמו: שנתיים וחצי אחר כך אותו מזוז, עם יותר ניסיון, ביטחון והרשעות של אישי ציבור על חגורתו, שלח את שר המשפטים חיים רמון למשפט הנשיקה המפורסם למרות שהאירוע היה גבולי והוא לא היה משוכנע כלל בהרשעה.
בדרכו של  איזה מזוז יפסע היועץ מנדלבליט? ממה שידוע כרגע, ומן הסתם לא ידוע הכל, בתיק אלף יש ויכוח סוער על פרשנות המתנות ובתיק אלפיים על עצם הפליליות של ההקלטות. ואולי בין מזוז למזוז, מנדלבליט יבחר דווקא בדרך רובינשטיין? הוא יציע לנתניהו את העסקה שהוצעה לנשיא ויצמן כשסכומי כסף גדולים ולא חוקיים התגלו בחשבנו – אתה תפרוש מתפקידך, ואני אסגור את כל התיקים, כי אם לא – אצטרך להגיש נגדך כתב אישום. מה יענה אז נתניהו?
 
ניפגש במאי?
בוול סטריט קוראים לזה "מדד הפחד", דרך לבדוק אם השוק בדרך לתנודות גדולות. מדד הפחד המקומי זינק השבוע לשיאים שבהם לא היה מאז שלהי הכנסת הקודמת: חמש שותפות יש לנתניהו בקואליציה. שלושה מראשיהן מעריכים שהפרשה הנוכחית תסתיים בכתב אישום. אביגדור ליברמן, למשל, מעריך שכבר במאי או יוני הקרוב יוכרזו בחירות בישראל.
בדרך כלל כדאי לקחת תחזיות כאלה בערבון מוגבל, אבל במקרה של כל הנ"ל התחזיות האלה גם יוצרות מציאות: אם אתה שותף בכיר אבל מעריך שבקרוב יוכרזו בחירות, אתה תנסה לצבור פופולריות ולקבוע סדר יום שנוח לך, וצעדים כאלה מטיבם מערערים את היציבות ומקרבים את הבחירות.
נתניהו יכול להתנחם בהצהרת התמיכה החד משמעית מבנט ("על סיגרים לא מפילים ראש ממשלה") ומדרעי ("בכנסת הזו לא נקים ממשלה עם איש חוץ מנתניהו"). שניהם קיבלו השבוע טלפונים עצבניים משרים בכירים בליכוד אחרי שהשמיעו את דבריהם.
 
משהו ממני
מה שזוכרים הצופים מהמחזה "היילכו שניים יחדיו" הוא ריח עז של חביתה. ההצגה מתארת מפגשים סודיים בלונדון בשנות השלושים בין שני אויבים מרים, דוד בן-גוריון וזאב ז'בוטינסקי. השניים הטיחו זה בזה איומים ועלבונות, אבל בסדרת המפגשים ההיא שנועדה לגבש אחדות לאומית הם גילו הערכה הדדית עמוקה. המחזה מתאר אירוע שקרה באמת, כשז'בוטינסקי מגיע רעב, ואויבו בנפש נעמד ליד הגז ומכין לו חביתה. זה הדבר המעשי היחיד שיצא מהפגישות של שניהן.
בהבדלים המתחייבים, הדבר המפליא ביותר בפגישות השקשוקה של מוזס נתניהו הוא לא הטקסט אלא המנגינה. עסקאות מעלות צחנה שמערבות עיתונות ותקשורת לא יפתיעו אותנו בכל הנוגע לשני האדונים האלה. אבל התמלילים לא מעלים ולו אבק של דם רע בין השניים, שרדפו זה את זה בחמת זעם לאורך שש הכנסות האחרונות ובפרט שבועיים קודם לכן, בהצבעה בכנסת על חוק "ישראל היום". מוזס מקפיד בכבודו של נתניהו, נתניהו כמעט אכפתי למוזס, והשניים מרעיפים זה על זה מחמאות הדדיות וטיפים לחיים נכונים: מתי כדאי ללכת לישון, כמה אלכוהול רצוי לשתות. רק ראיון משותף ב"זמנים בריאים" חסר. איפה האיבה? איפה השטנה? מנין האינטימיות?
עיון בלוח הפגישות של נתניהו במהלך מערכת הבחירות מעיד שהתופעה הזו משונה, אבל אופיינית לראש הממשלה. באותה תקופה בדיוק, בנסיבות קצת שונות, הוא ניהל פגישות צפופות, לבביות, דומות להפליא, עם אויב אחר: נפתלי בנט. נתניהו תיעב את בנט לפני ואחרי, בנט ערער את יסודות הקואליציה של נתניהו וחלם לרשת אותו, ונתניהו הכפיש אותו בכל הזדמנות. אבל רגע אחרי שהבית מתמוטט עליהם, הם פוצחים ברומן סוער, עתיר הבטחות הדדיות. השניים, שלא מאמינים זה לזה, חתמו על ברית אי התקפה ואפילו עמדו בה לאורך רוב הבחירות. הליכוד והבית היהודי תפקדו כמטה בחירות עם מסרים אחודים, זהים. למוזס נתניהו הבטיח חוק על חשבון אדלסון, לבנט – את תיק הביטחון על חשבון יעלון. זה דווקא דומה, כי שתי ההבטחות המדהימות, שהוסתרו מהציבור בזמן אמת, לא התממשו מעולם.
ולכן נראה שהתיאור של נתניהו על תרגיל עוקץ שארגן למוזס כדי לתפוס אותו במעשה סחיטה קצת דחוק, בלשון המעטה. בכל הנוגע לפוליטיקה ובחירות, נתניהו הוא טיפוס אינסטרומנטלי מאוד, עם זיכרון קצר: הוא לא נוקם ונוטר אם זה לא מועיל לו. מצד שני, די סביר שנתניהו לא באמת תכנן לחתום על הצ'ק שנתן למוזס, כמו שלא העלה על דעתו לתת לבנט את תיק הביטחון אם לא יהיה מוכרח לעשות זאת. בנט עמד בסיכום עם נתניהו כל הדרך לשמונה מנדטים, מוזס עם עשרות שנות האיבה ההדדיות לנתניהו לא היה מסוגל.
כמה שבועות אחרי הבחירות התפוטר עורך YNET ערן טיפנברון. בצמרת בית ידיעות ראו בו את האחראי לכישלון הקו החריף של הקבוצה נגד נתניהו והליכוד. בזמנו זה נראה כמו ניסיון להיפטר מהש"ג. אחרי התמלילים זה נראה קצת אחרת: האם יכול להיות שמוזס דווקא היה מוכן לפשרה, אבל מלמטה טיפנברון העלה את גובה הלהבות עוד ועוד מתוך אמונה שזה מה שרוצה הבוס? זה גם יכול להסביר למה נתניהו התלבט והתלבט, אבל את הפוסט הראשון שבו נקב בשמו המפורש של מוזס הוא פרסם רק בתשעה בפברואר, ימים אחרי פרשת הבקבוקים. הפרשה אמנם פורסמה ב"הארץ" אבל נתניהו היה משוכנע מסיבותיו שלו שמאחוריה עומדים אנשי מוזס. ההודנא קרסה סופית אחרי חודשיים, ומהחביתה הספציפית הזו כבר אי אפשר היה לעשות יותר ביצה.
במקום ניסיונות עקרים לעקוב אחר שפת הגוף של ראש הממשלה ולחלץ ממנה מסקנות באשר לחומרת מצבו, כדאי לעקוב אחר הפוליטיקה שהוא עושה. שני סימנים מהשבוע האחרון מעידים שנתניהו מודאג, מודאג מאוד:
הצעד הראשון הוא מינויו של איוב קרא לשר בלי תיק. קרא הוא בדיחה ליכודית ארוכת שנים, נטולת פאנץ'. הוא חבר כנסת בהפסקות מאז 1999, אבל איש מעולם לא לקח ברצינות את תביעותיו להתמנות לשר. רק לפני חצי שנה, כשקרא פתח במרד רבעוני, נתניהו השפיט אותו בפני סיעת הליכוד. מינויו השבוע לממשלה מעיד שנתניהו לא רוצה להשאיר אפילו ממורמר אחד בסיעה.
הצעד השני משמעותי עוד יותר: ראש הממשלה טרח להגיע לוועדת החוקה של הליכוד, כשזו אישרה מהלך שחשוב מאוד לצמד הכצים, ישראל וחיים. לפי המהלך, נציגי המחוזות בליכוד ייבחרו רק אחרי הרשימה הארצית. זה צעד שמדיר שינה מעיניהם של שאר השרים: בחירות בשלבים מבטיחות שניתן יהיה לוודא שהדילים מתקיימים במלואם, ויחזקו עוד יותר את מי שחזק גם כך. למעשה, מפתחות סיעת הליכוד הבאה יימסרו לידי השניים. בימים כתיקונם, נתניהו אמור היה להיאבק במוקד הכוח המשמעותי שמתהווה מתחת לאפו, בטח כשמדובר בישראל כץ, מי שנתניהו טיווח בכינון ישיר אך בקיץ האחרון, סביב משבר השבת. אבל אלה לא ימים כתיקונם, ונתניהו העביר לחברים מסר שמה שהשניים רוצים מקובל עליו. ככה נראה מישהו שלא יכול להרשות לעצמו אף קטטה פוליטית.
בכירי הליכוד הסיקו מכך השבוע שנתניהו רחוק מהשלווה הסטואית שמצטלמת בישיבות הסיעה או מהביטחון העצמי שהפגין בשעת השאלות בכנסת שלשום. זה ניכר גם בתגובותיו של נתניהו לפרסומים על דו"ח המנהרות. נתניהו של לפני חודש היה מפרסם תגובה בסגנון "שוב נפתלי בנט חובר לשמאל ולנוני מוזס". נתניהו של תיקי אלף, אלפיים ואולי גם שלושת אלפים לא מעז לדבר על מוזס ונזהר מהשתלחויות בשותפיו. הם חומת המגן שלו מפני ניסיונות הדחה תוצרת בית בכנסת הנוכחית. היכה בנימין באלפיו.
רוני ורוני
כשנתניהו וארדן עמדו להכריז על מינויו של רוני אלשיך למפכ"ל המשטרה, ניגש מי שניגש למקורביהם והזהיר אותם: אל תמנו שב"כניקים. אתם חושבים שהוא יעבוד בשבילכם, אבל בסוף אתם תעבדו בשבילו.
אפשר לנחש שנתניהו כבר פחות נלהב מהמפכ"ל החדש, אחרי התרגיל מהסרטים שחטף ממנו השבוע.
לאלשיך יש בעיה: באחד המהלכים הראשונים לכהונתו הוא החליט להחזיר למשטרה את ניצב רוני ריטמן מהחופשה שנכפתה עליו בחשדות להטרדה מינית של קצינה. ריטמן הוא לא עוד קצין, אלא מפקד 433, חוד החנית במלחמה בפשיעה החמורה. מאותו רגע, גורל הניצב והרב ניצב שלובים יחד: אם ריטמן ייפול, גם אלשיך ייפול.
לכן, בכל פעם שמתפרסמות ידיעות בעניין ריטמן וההטרדות שביצע לכאורה, אלשיך נזעק. ביוני האחרון, אחרי ידיעה כזו, הוא אמר בכנס סגור: "כוחות רבי השפעה וכוח מנסים לפגוע אישית בקציני יאח"ה. היחידה יכולה להפיל ממשלות״. בעידן אלשיך דבר לא דולף מהמשטרה, אך הפלא ופלא, הדברים האלה דווקא דלפו תוך שעות לתקשורת.
בימים אלה מתקרב בג"צ להכרעה בעניין המשך כהונתו של ריטמן. השבוע פרסמה העיתונאית רויטל חובל תחקיר באתר התאגיד על ריטמן. הפעם, אלשיך בחר להגן על ריטמן באמצעות ירי רתק על לשכת ראש הממשלה. לשכתו הדליפה לערוץ 10 שגורמים בכירים מסביבת נתניהו פועלים לאסוף מידע מכפיש על חוקרים. למחרת אלשיך עצמו אמר: "יש הטרדות של קציני משטרה בכירים בתחום החקירות. אינני יודע מי עומד מאחורי זה, שכל אחד יעשה את הפרשנויות שלו". הפרשנות של רוב העיתונאים הייתה ברורה: נתניהו רודף את חוקריו ושוכר נגדם חוקרים פרטיים. מי שהתעקש לא להבין קיבל עוד הדלפה שקשרה את אנשי נתניהו למהלך.
כך, עם החזות המפד"לית החביבה, יצר אלשיך מניפולציה מבישה למדי: הוא מנסה לשכנע את שופטי בג"צ שהם לא עוסקים כאן בשאלה אם אדם שנקשר בהטרדות מיניות יכול או לא יכול לשרת ביחידה המרכזית שמופקדת על טוהר המידות. לא ולא, הם צריכים להכריע אם להדיח מתפקידו חוקר אמיץ ללא חת שחושף את פרצופו האמיתי של ראש ממשלה ונרדף בשל כך בידי גורמים פוליטיים אפלים בקרבתו. זו מניפולציה שב"כניקית אופיינית של אלשיך, ונתניהו זכאי בצדק להתמרמר על העוול שנעשה לו. הוא גילה באיחור שמבחינת המפכ"ל, ראש הממשלה הוא כלי בלוחמה פסיכולוגית, והעיתונאים – סוכנים משוטים.
 
הטעיית הצרן
אם הקבינט המדיני בטחוני היה מוצר על מדפי המרכולים, הרשות להגנת הצרכן הייתה פותחת בחקירה בחשד להטעייה: הוא לא מדיני, ולא ממש בטחוני.
מול עינינו מתחולל אירוע מדיני של פעם בדור, כניסת ממשל טראמפ, אבל מאז הבחירות בנובמבר ועד ההשבעה בינואר לא ניהל הקבינט ולו דיון אחד של סיעור מוחות והתייעצות.
הצעת החוק לסיפוח מעלה אדומים הייתה דרכם של בנט ושאר שרי הימין להביע את תסכולם מהרחקתם המוחלטת מהדיון האסטרטגי על עיצוב יחסי ישראל-ארה"ב. ביום שישי האחרון, קצת לפני שבת, צלצל נתניהו לבנט. אל תעשה את זה, זה לא חכם להחיל ריבונות בעיתוי הזה. עכשיו באים, התפלא בנט בניסוח כזה או אחר, הרי מחר בבוקר טראמפ כבר מושבע לתפקידו. מסתבר שבנט הציע לנתניהו בחודשיים האחרונים לנקוט שורת צעדים ב-19 בינואר, חמישי שעבר, 48 שעות לפני חילופי הנשיאים. אובמה כבר לא יכול לכנס את מועצת הביטחון, לטראמפ לא ממש אכפת מה קורה לפני שנכנס לתפקידו, אבל חלון הזמנים שבין הכבר לא והעוד לא הוחמץ.
בניגוד לדיווחים, הקבינט לא הסכים על דחיית חוק מעלה אדומים עד אחרי פגישת נתניהו-טראמפ. אחת מתכונותיו של לוח השנה הוא שפעם בשבוע מגיע יום ראשון. אם שרי הקבינט מימין לא ירגישו שהם שותפים להחלטות הם יחזרו אל החוק.
בניסיון לרצות את הימין השמיע נתניהו סדרת הצהרות שרק שבוע קודם לכן היו מביאות להתנגשות אפית עם ארצות הברית: הוא הכריז שיתמוך בהחלת ריבונות על כל היישובים ביו"ש; התחייב להסיר את כל המגבלות המדיניות על בנייה בירושלים שמעבר לקווי 67 והכריז עם ליברמן על בניית 2,500 דירות חדשות. ספק אם הקומץ הזה יוכל להשביע את הארי. בטח כשהעולם כולו ראה איך לראשונה זה שנים רבות דובר הבית הלבן מסרב לגנות את ההכרזה על הבנייה למרות התעקשות הכתבים.
המצפן והשבשבת
ב-13 ביולי 2014 התכנס הקבינט לדיון על סיום מבצע צוק איתן, חמישה ימים אחרי שהחל. "יש פוטנציאל להפסקת אש ממושכת", אמר שר הביטחון יעלון באופטימיות, "טוב לדרוש פירוק מנהרות אבל זה לא יקרה. יש שביעות רצון מהתוצאות, נוצרה הרתעה".
אחרי עוד יומיים של פגיעות כבדות בעורף הישראלי, התכנס שוב הקבינט בשעת בוקר מוקדמת להצביע על ההצעה המצרית להפסקת אש. "יש לקבל את הקריאה המצרית", אמר יעלון, "אם חמאס היה עושה חשבון היה אומר מה שנסראללה אמר (שלא היה חוטף את החיילים לו ידע שישראל תפתח במלחמה, ע.ס.).
חמאס סירב לעשות את החשבון שהציע לו יעלון, וכעבור שעתיים קרסה הפסקת האש. שר הביטחון הסביר לשרים: "הם רוצים הפסקת אש בתנאים טובים יותר. המעשה המדיני הוא כרגע החשוב".
משם הידרדרה המערכה לרצף של לחימה והפוגות, גז וברקס. ב-26 ביולי אמר הרמטכ"ל: "כל יום של הפוגה מאפשר לטפל בעוד מנהרות, אני ממליץ לקבל את ההפוגה. יעלון תמך: "אני רואה במצב הזה יתרונות. אם מישהו רוצה לכבוש את עזה נעשה דיון". ארדן ענה לו: התרעננות חמאס זה מחיר כבד", ובנט הוסיף: "זה אמאמא של המחירים".
השבוע, כמו מנטרה, חזר יעלון על הטענה שפוליטיקאים מדליפים מהקבינט כדי לקושש לייקים בפייסבוק. מוטב ליעלון להצטייד בתשובות רציניות קצת יותר לקראת פרסום דו"ח מבקר המדינה. הקיץ הארוך של 2014 לא היה שעתו היפה של שר הביטחון לשעבר. הוא התגלה בקבינט לא כמנהיג מערכת הביטחון אלא כלוביסט של צבא הססן, שבוי קונספציות. לגיטימי לגמרי להימנע ממהלך קרקעי נרחב ברצועת עזה, אבל פחות לגיטימי לסייע להפיץ בקבינט פייק ניוז על רצון עז של חמאס בהפסקות אש.
בניסיון מדהים להגן על צוק איתן יעלון גם השווה אותו למלחמת לבנון השנייה והכתיר אותה רטרואקטיבית כהצלחה, בגלל ההרתעה שיצרה. זה היה היפוך של 180 מעלות לביקורת הקטלנית שמתח על המלחמה ההיא כרמטכ"ל במילואים. אם להשתמש במילותיו, היה כאן יותר מהשבשבת ופחות מהמצפן.
זה אחד האנשים העשירים שישבו אי פעם בממשלת ישראל. לפני שמונה עשרה שנה ייסד יאיר שמיר את קרן ההשקעות קטליסט, אימפריה שמגלגלת למעלה ממיליארד שקל. כל משקיע בקרן משלם לשותפים והמנהלים דמי ניהול ועוד נתח מהרווחים. משקיע גדול שווה לשמיר מיליוני דולרים.
המטוסים הצרפתיים
ב-2005 מתמנה שמיר ליושב ראש התעשייה האווירית. הוא מתחייב בחתימתו:
"אני מתחייב להימנע מכל פעולה שיש בה ניגוד עניינים בין תפקידי בתעשייה האווירית לבין מילוי תפקידי האחרים או לבין ענייני האישיים. כמו כן אמנע מטיפול בנושאים שבהם מעורבים גורמים אשר נמצאים בקשר אישי או עסקי עם אחד הגופים בהם אני מכהן"
עכשיו תכירו את אימפריית דסו הצרפתית – לותיקים שבינינו היא מוכרת בתור יצרנית מטוס הקרב האגדי המיראז'.
במשך עשרות שנים השתתפה דסו באמברגו הנשק הצרפתי שהוטל על ישראל אחרי מלחמת ששת הימים. אחרי ששמיר מתמנה ליושב ראש התעשיה האוירית, דסו מחליטה לפתע לבצע השקעת ענק של מיליונים בקרן קטליסט של שמיר, והבטחה להשקעה משותפת עתידית גדולה עוד יותר. סגן נשיא הקבוצה לורן דסו מתמנה ליושב ראש הדירקטוריון המייעץ של שמיר.
במקביל, מתחיל ללבלב רומן עסקי אדיר ממדים בין דסו הצרפתית לתעשייה האוירית הישראלית, לרבות מכירת מל"טים, חברה משותפת ומיזמים חובקי עולם.
 
בכובע הפרטי שמיר נהנה מהכנסות גבוהות מדסו, בכובע הציבורי שמיר מנהל עם דסו מגעים מתמשכים כיושב ראש התעשייה האווירית,
וכל זה לכאורה תוך ניגוד עניינים חריף ובלי לדווח לדירקטוריון. החוק מחייב להימנע מכל פעולה שיש בה ניגוד עניינים ביחס לענייניו האישיים,
אבל הוא מקיים לפחות שש פגישות עם ראשי דסו, אחת מהן אפילו
"הפגישה עסקה בנושא מסחרי מובהק, יישוב מחלוקות בנושאי מחירים"
ב-2008, כשדסו כבר יושב חזק בתוך הקרן של שמיר, הוא מחדש את טופס ניגוד העניינים. למרבה ההפתעה, הוא בוחר שלא להזכיר זאת:
"לפי מיטב ידיעתי לא קיים קשר, בין במישרין ובין בעקיפין, בין החברות הנ"ל לבין התעשייה האווירית לישראל"
מעבר לים הדברים ברורים יותר: מגזין בינלאומי יכתיר לימים את שמיר כ"לוביסט הישראלי של דאסו"
 
הקרונות הסיניים
אחרי הבחירות מדלג שמיר מהממשלה לראשות נת"ע, החברה הממשלתית שמקימה את הרכבת הקלה בגוש דן. שנים קודם קיימה החברה מכרז די מפוקפק לבחירת ספק הקרונות של הרכבת הקלה. סיפור של יותר ממיליארד שקל. חברה ממשלתית סינית בשם CNR מגישה את ההצעה הזולה ביותר, המכרז נעצר בשל טענות לאי סדרים חמורים.
מרגע שמתמנה, שמיר פועל בכל כוחו להכרזה על הזוכה. הוא משגר מכתב, אחרי מכתב, אחרי מכתב, כדי לקדם את המהלך.
ערב אחד בסתיו שעבר מדהים היושב ראש שמיר כשהוא מכריז על זכיית הסינים במכרז הקרונות, זה מוזר כי רק ערב קודם בעקבות דו"ח חמור הורה האוצר לעצור את המכרז, ושמיר מתחייב לדון בכך. חודשיים אחר כך מודיעה חברת קטליסט של שמיר על גיוס ענק של מאתיים מיליון דולר. השותפה המרכזית: קרן צ'יינה אברברייט, ששייכת לממשלת סין.
הנה שוב:
בכובעו הפרטי שמיר עושה עסקי ענק עם חברה של ממשלת סין, בכובעו הציבורי – מקדם בכל הכוח מכרז של מיליארד שקל לחברה אחרת בשליטת ממשלת סין.
 
היועץ שלא ייעץ
לשמיר יש חבר ותיק, שמו הוא רמי כהן, בעבר מועמד ברשימת ישראל ביתנו לכנסת
אתם מכירים אותו כחשוד, בקרוב נאשם, בקבלת מאות אלפי שקלים כספי שוחד בעודו מנכ"ל משרד החקלאות של שמיר במסגרת פרשת ישראל ביתנו.
באלפיים ושמונה יושב ראש הדירקטוריון שמיר לוחץ למנות את כהן ליועץ חיצוני לענייני הפרטה לתעשיה האוירית, בשכר של כ-12 אלף שקל בחודש, למרות שעל יושבי ראש נאסר לעסוק בשכירת יועצים. במרוצת השנים מקבל כהן קרוב לחצי מיליון שקל מקופת התעשייה האווירית, אך איש מבכירי החברה אינו יכול להעיד על עבודה כלשהי של כהן בנושא הפרטה שתצדיק את השכר הגבוה.
שמיר יכול היה לעצור את העסקת הסרק בכל עת אך משום מה לא עשה זאת. מיד כששמיר עוזב, החברה ממהרת להפסיק את ההתקשרות עם כהן.
כשיתמנה לשר החקלאות, ימהר שמיר למנות את ידידו כהן למנכ"ל משרדו, מה שעשה לכאורה בתפקיד יתברר כנראה בקרוב על ספסל הנאשמים.
 
אשת השר
בקיץ האחרון מחליט שר הביטחון הטרי ליברמן להחזיר את מקורבו שמיר לתפקיד יושב ראש התעשייה האוירית. "הוא איש מצוין, עם ניסיון עסקי", הוא אומר. הועדה לבדיקת מינויים פוסלת את מינוי שמיר בגלל הזיקה לליברמן וכי לא נראה לה שיושב ראש חברה כה אדירה כמו התעשייה האוירית יחלטר במקביל בחברה נוספת.
האיש החזק בתעשייה האוירית השר חיים כץ לא מוכן לקבל את זה. בדה מארקר הוא מצוטט:
"אשתי רוצה את יאיר שמיר כיושב ראש – ואשתי תקבל".
אם הייתם אשתו של חיים כץ גם אתם הייתם מאוד רוצים את שמיר.
בקדנציה הקודמת שלו הוא העביר תקציבים נדיבים לועד, והעלים עין כשאלפי מתפקדי התעשיה האווירית הובלו באוטובוסים כדי להצביע בפריימריז של הליכוד על פי הוראותיו של כץ.
 
בדצמבר האחרון, בבוקר שבו כל המדינה עוסקת בפינוי עמונה המתקרב, הממשלה מפנה שלוש שעות תמימות מסדר יומה כדי לעשות צעד שכמוהו לא נעשה מעולם: לבטל החלטה של ועדת המינויים. רשות החברות מתנגדת, היועץ המשפטי מסתייג עמוקות, אבל אף שר לא יעז לריב עם כץ וליברמן. הממשלה מאשרת פה אחד את מינויו של שמיר, לאור מה שפרסמנו כאן על שמיר ישפוט הציבור אם דווקא על המינוי הבעייתי הזה היה שווה להילחם.
הפנינו לשמיר 15 שאלות העוסקות בפרטי התחקיר, הוא מסר את התגובה הבאה:
חלק מהשאלות מוכר לי; אלו היו שאלות שנשאלתי באופן דיסקרטי במהלך תהליכי המינוי לדירקטור לתע"א, עליהן השבתי באופן מלא, וצר לי להיווכח שהשאלות ממוחזרות באמצעותכם.
מהשאלות ומניסוחן עולה בבירור שמדובר באסופה של חצאי אמיתות ובדיות נטולות בסיס עובדתי כלשהו, ואפילו שקרים.
צר לי שאתם משמשים ככלי לסיכול מינויי ליו"ר תע"א, תפקיד שהוצע לי על ידי שר הביטחון ושיש בכוונתי לבצעו בהתנדבות, ומבלי שום תמורה כלכלית כשם שאני נוהג כיו"ר חברת נת"ע וכשם שנהגתי בתפקידי כיו"ר נתיבי ישראל.
בעולם שבו כל הצעת חוק לא חלבית זוכה לתואר "מהלך אמיץ", זהבה גלאון נקטה השבוע מהלך אמיץ באמת: אמיץ, כי הוא מסכן את כסאה שלה.
גלאון מכהנת כיושבת־ראש מרצ חמש שנים; אם תרצה, היא תמשיך בתפקידה עוד עשרים שנה. אבל השבוע היא הכריזה על כוונתה להעביר את מרצ לשיטת הפריימריז הפתוחים: לא אלף חברי ועידה, לא כמה אלפי מתפקדים, אלא בחירות פתוחות: כל אזרח, גם אם לא הצביע מרצ מעולם, יבוא ויכריע מי יהיה היושב ראש ומי חברי הרשימה.
זהו ניסוי מעניין שלא נערך מעולם בישראל: אם פריימריז הם כמו מנוי לשלוש שנים על טלוויזיה בלוויין, פריימריז פתוחים הם מה שקוראים בפרסומות "ללא התחייבות". תשפיע עכשיו, תצטרף רק בהמשך, אם יתחשק לך.
גלאון הגיעה למסקנה שבלי דם חדש, בלי מועמדים חדשים, מרצ פשוט תנוהל אל שקיעתה הבלתי נמנעת. במפלגה הזהירו אותה מהשתלטות עוינת על המפלגה. ההיסטוריה מלמדת שהציבור הרחב לא משחק את משחקי "בית הקלפים" האלה, ולמפלגות שהוא לא מאמין בדרכן או לפחות במחנה הפוליטי שלהן הוא איננו מצטרף.
למרות שנים של מאמצים, תנועת "הליכודניקים החדשים" שמנסה לקחת את הליכוד שמאלה רשמה מספר מתפקדים זניח. ואם זה המצב במפלגת השלטון, ספק אם המוני מתנחלים ישתלטו על מפלגת אופוזיציה ענייה ומצומקת.
האקספרימנט הדומה ביותר עד היום נערך בבית היהודי ב־2012, מפלגה שכבר ליחכה את אחוז החסימה: רבבות המתפקדים החד־פעמיים חוללו מהפך, בעטו הביתה את ההנהגה העייפה והמזדקנת, ולמעשה עיצבו את הפוליטיקה הישראלית בשנים האחרונות. גלאון תשמח לאמץ, הפעם הזו בלבד, את המדיניות של הבית היהודי.
ב־2006, בימים שבהם עובדי עיריית ירושלים עוד חשבו שתפקידם הוא לאסוף זבל ולא לשפוך אותו ברחובות, ניר ברקת, הסתובב בפאבים של מרכז העיר עם כוס בירה ביד אחת וכובע של 'קדימה' על הראש. ברקת היה אז מועמד לראשות העיר ויו"ר מטה קדימה בבירה. המפלגה החדשה של שרון נראתה כבוננזה פוליטית מבטיחה, וברקת קפץ על עגלתה בתקווה לזכות באמצעותה בראשות העיר ירושלים.
מאז קדימה איננה עוד וברקת איבד עניין בעיריית ירושלים, אבל הטקטיקה נשארה כשהייתה. עכשיו מפלגת השלטון היא הליכוד, וברקת בונה על מקום גבוה בעשירייה הראשונה עם אפשרות להתמודדות על ירושת נתניהו שנראית לפתע קרובה. הוא שבר ימינה בפראות והקים מטה משומן, עשיר. אי אפשר להתחמק מההשוואה בין שני המולטי־מיליונרים מירושלים: המרוץ הממומן של ברקת לראשות הליכוד באמצעות הררי אשפה, דומה להפליא למרוץ עתיר המזומנים של אראל מרגלית לראשות העבודה באמצעות הררי מלל תוקפני. במקרה של שניהם זה נראה קצת מאולץ, קצת מתאמץ, לא תמיד אותנטי.
אין צדיקים במאבק השבוע על תקציבה של ירושלים: לא ברקת שמשתמש בה לצרכיו הפוליטיים, ולא האוצר שנקט כמה ספינים לא אלגנטיים. בטח לא ממשלת ישראל שמעלה את ירושלים על ראש שמחתה, למעט כשזה נוגע לירושלים הממשית, של מטה. לפעמים אפשר לשכוח שסביב השגרירות האמריקנית המיוחלת יש גם עיר.
אבל זה מקומם במיוחד ביחס לברקת. ככל הידוע, המרוץ שלו לליכוד לא ממריא. מספר המתפקדים קטן משמעותית משציפה. הזכייה שלו בראשות העיר הייתה במידה רבה פרי ניצול חכם של ואקום: אף מועמד חילוני בעל משקל לא התמודד על ראשות העיר ב־2008, כיוון שההנחה הייתה שהרוב החרדי כבר מובטח. ברקת הפגין נחישות ויוזמה, אבל בליכוד, כידוע, יש כיום הכול חוץ מוואקום.
השבתת העיר השבוע פגעה קשות במרוץ של ברקת לליכוד, ואולי חיסלה את האפשרות שלו להיבחר בשלישית, אפשרות שהוא טרם הוריד מעל הפרק. תושבי ירושלים הרגישו כמו התינוק של מייקל ג'קסון, מוחזק בזרועותיו מחוץ לחלון הקומה השמינית במלון בברלין: מנוצלים ונתונים לסכנה, רק כדי למשוך את תשומת לבן של כמה מצלמות. מראות העובדים מפזרים את הזבל על פסי הרכבת הקלה הוא שיא חדש של חוצפה. אם הייתי ליברמן, דרעי או בנט הייתי מתחיל לחשוב השבוע: שם ירושלמי טוב יכול לכבוש את העירייה בסתיו הבא.
היועץ של ברקת הוא איל ארד; היועץ של כחלון היה עד לפני זמן קצר ליאור חורב. השניים החזיקו פעם יחד במשרד ייעוץ ואסטרטגיה מוביל, אבל זה הסתיים בגירושים מכוערים. אי אפשר להימנע מהמחשבה שאת העימות הפוליטי ברקת־כחלון מתדלק מאבק מקצועי־אישי מתחום היח"צנות.
 
כשאולמרט צריך את ריבלין
כאיש עם גאווה עצמית מפותחת, לא היה קל לאהוד אולמרט לקחת את העט ולכתוב בכתב ידו בקשת חנינה לנשיא המדינה (שכן לאגף המיוחסים במעשיהו אי אפשר להכניס מחשב). עוד לפני שאולמרט היה אסיר והנשיא היה ריבלין, הם ניהלו מערכת יחסים רוויית איבה. ב־1988 ריבלין היה אמור להיות מועמד הליכוד לראשות עיריית ירושלים, אבל אולמרט החליט ברגע האחרון לקדם מועמד אחר שזכה בפריימריז. חמש שנים אחר כך, כשאולמרט רץ לראשות העיר, הוא דחק את ריבלין מהרשימה לעירייה. ב־2007, כראש ממשלה, הוא נלחם במועמדות ריבלין לנשיאות וסיכל אותה באותו סיבוב.
ועכשיו, חמישה חודשים לפני שהוא ממילא אמור להשתחרר מהכלא בניכוי שליש, אולמרט פונה לאותו ריבלין ומבקש חנינה. זה צעד מפתיע ברמה האישית, ולא כל כך מובן ברמה המעשית. הרי ממילא עד שמשרד המשפטים יגבש את עמדתו והנשיא יודיע על החלטתו, יישארו חודש או חודשיים עד השחרור.
אחת משתיים: או שהכלא הוא עינוי בלתי נסבל לאולמרט עד שהוא מוכן למחול על כבודו בשביל קיצור עונש של כמה שבועות; או שבאקלים הציבורי הנוכחי ואחרי תקדים קצב, עם כל ההבדלים המתבקשים, אולמרט חושש שלא יקבל את ניכוי השליש. הוא מעדיף להגיע לוועדת השחרורים כשבכיסו אלטרנטיבה, כזו שתבהיר לוועדה: אם אתם לא תתנו לי את השחרור, יש לי עוד אפשרויות.
"מתנות לפוליטיקאים זה דבר מורכב בישראל. תבין, יש שם מצד אחד מנטליות מזרח תיכונית של מתן בקשיש ועיגול פינות, ומצד שני מערכת משפטית שנוסדה ומופעלת בידי ייקים קפוצי ת** מגרמניה".
את הטקסט הזה לא השמיע אלדד יניב וגם לא סניגור או תובע מתיק אלף, הוא גם לא נאמר על ידי פרשן למגישה באולפן. הוא נאמר לשחקן האגדי ריצ'רד גיר בסצינת מפתח בסרט החדש והנהדר, "נורמן", של הבמאי הישראלי יוסף סידר, שיעלה לאקרנים בחודש הבא. השם האמיתי של הסרט צריך להיות "המאכער", ואצל צרכני החדשות בישראל הוא ייחווה כמו הגירסא העלילתית של פרשות נתניהו האחרונות.
גיר משחק בסרט את בן דמותו של משה טלנסקי, איש עסקים לוזר שיום אחד פוגש ברחוב את סגן שר התעשייה הישראלי, ליאור אשכנזי. בהתקף נדיבות של רגע הוא קונה לו נעליים יוקרתיות. שלוש שנים אחר כך, כשסגן השר הופך לראש הממשלה, המאכער נורמן הופך פתאום לרגע ליהודי הכי חשוב באמריקה, עד שהשניים מסתבכים בפרשה פלילית של מתנות.
זה לא סרט פוליטי, למרות שהוא עוסק בראש ממשלה נהנתן שחותר להסכם שלום דרמטי במקביל לחקירות פליליות; הוא גם לא נוקט עמדה מוסרית בשאלה אם חקירת פוליטיקאים בכירים על זוטי דברים היא רדיפה דווקנית או ניקוי אורוות הכרחי. זה סרט על נפש האדם, במקרה הזה נפש יזם  כושל מניו יורק, ועל איך הוא הופך לגשר בין תאוות החיים הטובים של הבכירים הישראליים לתאוות ההתחככות בשלטון של עשירי יהדות אמריקה, ואיך בסוף, כדרכם של גשרים, גם עליו דורכים.
את סידר, המצליח בבמאי ישראל, ואת רעייתו ורד קלנר אני מכיר כבר קרוב לשני עשורים; לסרט הראשון שלו באורך מלא, "ההסדר", אפילו התבקשתי ותרמתי כמה כיפות משומשות מתוצרת יו"ש כי סידר התעקש בכל מחיר על אותנטיות. מי שלא ראה את אסי דיין המנוח בתפקיד ראש הישיבה לא ראה רב מימיו. ובכל זאת, גם אם סידר לא התכוון לאמירה פוליטית, זה איכשהו תמיד מצליח לו.
ההסדר" בישר את עליית הציונות הדתית כגורם בעל השפעה בצבא ובחברה; "מדורת השבט" הוא לא רק סיפור על משפחה שאיבדה את אביה אלא הסבר מנומק היטב איך הוליד הניכור וההשתקה את תנועת ש"ס. "נורמן" הדו-לשוני מסביר באופן מבריק את סוד הקשר בין אנשי עסקים מאמריקה ופוליטיקאים מישראל, ולמה שני השותפים לטנגו הזה נועדו להסתבך זה ברגלי זה ולהתרסק אל הרצפה.
כשהסרט עוד היה בשלבי הריון ראשונים, סידר היה מעוניין בשירותיו של מפיק בקנה מידה גדול. הוא פנה לאחד כזה, עם שורת שוברי קופות בעברו, שהפגין פעם חביבות כלפיו. אבל המפיק לא טרח לענות למיילים. שמו, אגב, היה ארנון מילצ'ן. הוא בטח קצת מצטער עכשיו שענה לבקשות של הזוג נתניהו ולא להודעות הדואל של סידר. במקום להיות המפיק של "נורמן", הוא משחק עכשיו תפקיד משנה כפוי בדרמה משפטית גדולה שסופה טרם נכתב.
ראשית, ההכרעה אם להעמיד לדין את נתניהו טרם נפלה. הרמזים, הדיווחים והניתוחים הספרותיים של הופעות היועמ"ש והמפכ"ל, הם שעשוע טוב להעביר את הזמן. עד לרגע זה אין הכרעה, או אפילו הכרעה מתגבשת, האם להגיש כתב אישום בתיק 1000 או בתיק 2000. תיק 3000, תיק כלי השיט, לא מתקרב כלל לנתניהו או סביבתו.
שנית, מוצר מתכלה איננו כסף: כאשר אהוד אולמרט קיבל שטרות במעטפות ואז העביר אותן לכספת סודית, זה חמור מקבלת מוצרים, בוודאי אם הם מתכלים. עם סיגרים אי אפשר להשקיע בבורסה או לקנות דירה. עם זאת, לסכומים המצטברים יש משמעות. ותכשיטים, כמובן, זה כבר סיפור אחר לגמרי.
שלישית, חוק המתנות קובע איסור על קבלת מתנות מעל סכום מסוים, בין אם לעובד הציבור ובין אם לרעייתו. לכן, גם אם שרה קיבלה שמפניה ובעלה לא ידע, הם עדיין ביצעו עבירה. אלא מה, על חוק המתנות מעולם לא הועמד לדין אדם בישראל. לא סביר שיתחילו דווקא מראש הממשלה, מה גם שהעונש המירבי על עבירה כזו הוא קנס. אף יועץ משפטי לא ייקח את המדינה להרפתקה בבית משפט בשביל להוציא מהזוג נתניהו כמה שקלים, תקדימי ככל שזה יהיה.
רביעית, טיעון ה"לא ידעתי" הוא דוחה ברמה הציבורית אבל יעיל מאוד בזירה המשפטית. הדעת מסרבת לקבל שחולי שליטה כמו נתניהו, ברק ואולמרט לא ידעו ולא שמעו ולא ראו על מה שמתרחש מתחת לאפם. אבל ברמה הפלילית, אם אי אפשר להוכיח מודעות אי אפשר להעמיד לדין. כשפוליטיקאי טוען "לא ידעתי" הוא משתמש באשראי ציבורי יקר כדי לקנות שקט משפטי. זה בדיוק מה שעשה נתניהו.
לכן, וחמישית, הסעיף הרלוונטי בתיק 1000 הוא מרמה והפרת אמונים, מהחמקמקות שבספר החוקים. מה הופך סדרת מתנות להפרת אמונים? מי שמעורה בחקירה ועוקב אחר החיפושים האינטנסיביים אחר תמורה מנתניהו למילצ'ן, מתרשם שכדי להעמיד לדין את ראש הממשלה יהיה צורך להוכיח סוג של תמורה מצד ראש הממשלה. עבירת שוחד היא ריץ'־רץ' הדוק בין איש עסקים ופוליטיקאי: תן וקח, תן וקח. בהפרת אמונים יכולים להיות הרבה ריץ', אבל עדיין צריך איזשהו רץ'. אז נכון, יש פסקי דין שבהם נקבע שלא תמיד יש בכך צורך, אבל במקרה של נתניהו יהיה. למה?
כי שישית, לפני חודש נכתב כאן שיועצים משפטיים נקטו בעבר שתי גישות בקשר להגשת כתב אישום: האם אפשר להסתפק בסיכוי סביר להרשעה, או יש צורך בודאות קרובה. ככל הידוע, היועץ הנוכחי דוגל בגישה השנייה. בלשון משפטית קוראים לזה "סיכוי סביר להיעדר ספק סביר בדבר אשמתו של הנאשם". ובעברית: הגישה המשפטית הזו סבורה שהתובע צריך לשים עצמו בנעלי השופטים שידונו בתיק, לנסות להעריך מה יטענו הסנגורים, ולחשוב אם יש לו תשובות טובות. כשזוכרים שמדובר בראש ממשלה, אפשר להבין למה יועץ משפטי סביר יעדיף ללכת על בטוח.
שביעית, הדבר הזה ייקח זמן רב מאוד: קודם המלצת המשטרה, אחר כך פרקליטות המחוז, פרקליטות המדינה, הכרעת היועץ המשפטי לממשלה, ואז, במקרה של החלטה להעמיד לדין שימוע, ושוב היועץ ורק אז החלטה סופית. גם יועץ זריז מאוד לא יספיק לסיים את כל זה לפני החורף הבא. הזמן הוא קריטי כאן: ניסיון העבר מלמד שמה שדרמטי היום הופך מחר לרגיל, מחרתיים לבנאלי וכעבור שלושה ימים מעורר פיהוק. כך למשל נסגר תיק ליברמן הגדול, אירוע שנראה בלתי נתפס בזמן אמת. בשנה הקרובה יהיה כנראה איזשהו מבצע צבאי, יהיו ביקורים מדיניים עתירי מחוות. נתניהו זקוק נואשות לזמן הזה.
שמינית, פוליטיקאי מוכר היה נוהג, עוד לפני פרוץ החקירות האחרונות, לשאול את בני שיחו: "אתם יודעים למה נתניהו בחיים לא יורשע בשוחד?" והוא השיב: "כי בשביל להרשיע שניים בשוחד צריך גם לתת, וביבי אף פעם לא מחזיר". חוקרי המשטרה בודקים עכשיו בשתי יבשות אם הבדיחה הזו נכונה גם בחיים.

